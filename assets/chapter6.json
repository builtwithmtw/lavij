[
  {
    "title": " هه‌لكه‌ڤتێن ئێزدییان ",
    "subchapters": [
      {
        "title": " 6-1. ڕێوڕه‌سمێن تاووس گێڕانێ دناڤ ئێزدییاندا ",
        "content": "\"\n\nتاووسی: تاووس ئێكه‌ ژ سه‌مبۆلێن پیرۆزین ئێزدییان و بۆهه‌ر ده‌ڤه‌ره‌كێ تاوسه‌ك هه‌بوو ژبۆ بتر به‌لاڤكرنا بیروباوه‌ر و شرۆڤه‌كرنا ڕێوره‌سمێن دینی، سیسته‌مه‌كی ڕێكوپێك هه‌یه‌ بۆ گه‌را تاوسێ ل ده‌مێ شێخادی ده‌ستپێكر ژبۆ بتر گه‌هاندنا بیروباوه‌رێن ئێزدییاتیێ  و سالانه‌ دوو جارا تاوس د ناڤ ئێزدییاندا دگه‌ریا و ڕێوره‌سمێن تایبه‌ت دئێنه‌ گێڕان ل ده‌مێ گه‌را تاوسێ ل هه‌ر گونده‌كی و جۆقه‌ته‌كا قه‌والا دگه‌ل دگه‌رن، بیروباوه‌را رۆندكن و شیره‌ت و نه‌سحابه‌تا دبێژن و قه‌ول و به‌یتا دبێژن ده‌ف وشبابا لێدخن.\n\nپه‌یڤا تاووس: ئێزدى دبێژن تاوسى مه‌له‌ك ئێكه‌ ژ هه‌ر هه‌فت ملیاكه‌تێت خودێ كو  عزراییل و جبراییل و میكاییل و درداییل و شه‌مقاییل و عه‌زازیل و ئیسرافیل، ئه‌ون هه‌ر هه‌فت مه‌له‌كێت كبیر به‌رى خاسا چه‌ندى به‌دیل، چۆن و حزڕه‌تا وان مه‌لكێ جه‌لیل. عه‌زازیل ژى ئێكه‌ ژ وان هه‌فتا و ئه‌وه‌ یێ شیره‌تا خودێ ته‌عالا ژ بیر نه‌كرى و چاخێ گۆتییه‌ وان سوجدێ بۆ ئاده‌م ببه‌ن ئه‌وى گوتى سوجده‌ بۆَ ته‌ ب تنێ یه‌ فه‌ره‌ عه‌زیزێ من ڤێجا خودێ ته‌عالا كره‌ سه‌رۆكێ ملیاكه‌تا و ناڤێ وى ژ هنگى و پێڤه‌ بووه‌ تاوسى مه‌له‌ك.\n\nژمارا تاوسێن ئێزدییان و مێژوویا وان:\n\nئێزدییان هه‌فت تاووس وێ د هه‌ین هه‌ر سال لناڤ مله‌تى د گێریێن هه‌ر شه‌ڤ ل گونده‌كى دبنه‌ مێڤان هه‌ر تاوسه‌ك یا ده‌ڤه‌ره‌كه‌ ئێزیدخانێ یه‌، خۆ ئێزدى وه‌كى ژێ دبێژن به‌رێ گه‌له‌ك دبۆش بوون ب تاوسه‌كێ نه‌هاتنه‌ سه‌ر ڕاستكرن مه‌قلوبێ شێخا كو چیایه‌كه‌ دسه‌ر مووسل ڕا ل پشتا باشیك و به‌حزانێ ل نیڤه‌كا ئێزیدخانێ بوو هه‌ر ژ ده‌شتا حه‌ریرێ هه‌تا حه‌له‌بێ هه‌تا ناڤ خالتیا ل توركیا بگڕه‌ پێلا وان گه‌هشتى یه‌ ئه‌رمینیا ژى ئێزدى هند دبۆش بوون ڤێجا هه‌ر ده‌ڤه‌ره‌كێ تاوسه‌ك ژێڕا هه‌بوو:\n\nتاووس ئانكو ئالایا ئێزیدخانی یه‌، گه‌له‌ك یه‌ پیرۆزه‌ ل جه‌م ئێزدیان، ئێزیدخان به‌ری گه‌له‌كا بوش بوو، له‌و میری ئێزیدخان كربووه‌ هه‌فت ده‌ڤه‌ر، هه‌ر ده‌ڤه‌ره‌كی تاوسه‌ك هه‌بوو:\n\nتاوسا ئێزى (عه‌نزه‌ل) كو ل گوندێت مه‌رگه‌ها شێخا دگێرینن هند گوند هه‌بوون ساله‌كا ده‌رانده‌ر هه‌تا گه‌را وێ ته‌مام دبوو نهۆ سالێ سێ گه‌را ڤێ تاوسێ لناڤ گوندێت مه‌رگه‌هێ دگێرینن.\n\nتاوسا شنگارێ پشتى رۆژیێت خدرلیاس ب چه‌ند رۆژه‌كا سالێ جاره‌كێ لده‌ڤه‌را  شنگارێ دگێڕینن.\n\nتاوسا حه‌له‌بێ سالێ جاره‌كێ دبه‌نه‌ ناڤ ئێزدیێت سوریا.\n\nتاوسا خالتیا: لناڤ گوندێت ئێزدییان ل توركیا د گێرینن.\n\nتاوسا مسقۆف: لناڤ  ئێزدیێت ئه‌رمینیا.\n\nتاوسا ته‌ورێزى: لناڤ  ئێزدیێت ره‌خا رۆژهه‌لاتێ.\n\nتاوسا زۆزانا ل ده‌ڤه‌را هه‌كاریا.\n\nتاوسێت ئێزدیان گه‌له‌ك د دێرین و كه‌ڤنن میرێ ئێزیدخانێ و ئه‌ختیارێ مه‌رگه‌هێ هه‌رسال ده‌سته‌یه‌كی قه‌والا كو دقه‌ولزان و دینداران دگه‌ل ئالایا ئێزیدخانێ یا ده‌ڤه‌رێ كو تاوسه‌ دهنارتنه‌ ناڤ ئێزدیێدا وێ ده‌ڤه‌رێ، باوه‌رییا ئێزدییاتیێ ژ وانرا رۆنكه‌ن، شیره‌ت و ته‌كبیرا ل وان بكه‌ن سه‌روبه‌رێ وان بزانن، تفاقێ دناڤ واندا موكم كه‌ن بۆ ڤێ چه‌ندی هه‌ر شه‌ڤ ل گونده‌كی دبوونه‌ مێڤان مله‌تی ژی چی خَیر و خێراتا بكه‌فته‌ دلێ دده‌نه‌ نوێنه‌رێد میرێ ئێزیدخانێ.\n\nد نۆكه‌ د تاوسا عه‌نزه‌ل سالێ سێ جارا لناڤ ئێزدیێت عیراقێ ژ بلى چیایێ شنگارێ دگێرینن و ب شێوه‌یه‌كى سه‌ربه‌ستى و سه‌رفه‌رازى بێی ئێك ئه‌كله‌مه‌كه‌ت یان ئالۆزى و دل ئێشیا ژ وانرا په‌یداكه‌ت، هه‌رهۆسا سال ب سال به‌لێ نه‌ هه‌موو سالا هنده‌ك قه‌وال تاوسا حه‌له‌بێ و یا خالتى یا دبه‌نه‌ ناڤ ئێزدیێت سوریا و توركیا و تاوسا شنگارێ ژى سالێ جاڕه‌كێ ل گوندێت چیایێ شنگارێ دگێرینن، لێ تاوسا مسقوفا هه‌وه‌ سالا 1914ز. ناچته‌ ناڤ ئێزدیێد ئه‌رمینیا چونكو ل پێی دستورێ وێده‌ر رێكێ ناده‌ن ڤان ته‌رزه‌ حه‌دوسه‌تا بكه‌ن.\n\nده‌مێ گێرانا تاوسێ و جوانكرنا وێ:\n\nبه‌رێ تاوسێد ئێزدییان ل لالشێ دخزنێ دكرن، چاخێ ژ گه‌رێ ڤه‌دگه‌ڕیان، لێ پشتى میرێد ئێزدییان ل گوندێ به‌عه‌درێ ئاكنجى بووین ل وێده‌ر خزنه‌ت ڕه‌حمان ئاڤاكرن و خانیێ تاوسا ئاڤاییا خزنه‌ت ڕه‌حمانه‌. هه‌كه‌ به‌رێ سالێ جاڕه‌كێ هه‌ر تاوسه‌ك ل ده‌ڤه‌ره‌كا ئێزدخانێ دگێراندن، نهۆ تاوسا عه‌نزه‌ل (ئێزى) سالێ سێ جارا دگێرینن پشتى جه‌ژنا سه‌رسالێ كو دكه‌ڤته‌ یه‌كه‌م چارشه‌مبووا نیسانا شه‌رقى و جارا دویێ پشتى رۆژیا و جارا سێ پشتى جه‌ژنا جه‌مایێ تاوسا شنگارێ پشتى جه‌ژنا خدرلیاس ب چه‌ند رۆژه‌كان، هه‌ما ڤیان بچنه‌ ناڤ ئێزدییان میرێ شێخا د هنێرته‌ پێ مه‌زنێ قه‌والا كو ل گوندێ به‌حزانێ د ئاكنجینه‌ و هێڤارى ده‌ستكه‌كا سماقێ دئینن و سبه‌یكێ تاوسێ و جامێ ئێزدى ب ئاڤا سماقێ جوان دكه‌ن هه‌تا ب برسقت، و دهه‌كبا تاوسێ دكه‌ن كو یه‌ ژ هرى ێ چێكریه‌ و ژ به‌عه‌درێ دبه‌نه‌ به‌حزانێ د گه‌لیێ تاوسكا دسه‌ر به‌حزانێ را سواردكه‌ن و ده‌ف و شبابا لێ دده‌ت و قه‌ول و به‌یت ودرۆزا دبێژن و به‌حزانى ب كچك و مه‌زنه‌ڤه‌ ب پێچكێد پێخواس تێنه‌ پێشیا قه‌والا و ل تاوسێ زیاڕه‌تى دبن و كابانى ژى ب تاوێن بغورێ تێنه‌ پێشییا تاوسێ و پێكڤه‌ تێنه‌ ناڤ گوندى و قه‌وال ل به‌حزانێ دبنه‌ مێڤان و شه‌ڤا دى ل باشیكێ و پاشى ئێنه‌ باسكێ شێخ كه‌ندالى. موسه‌كا، موقبلێ، مه‌حمودا، مامڕه‌شا، جه‌روانا، بێتنارێ، و باقه‌سرێ و پاش ئێسڤنێ، ئێسیا، جه‌راحیێ، بنكه‌ندى، لحفا قایدیا، ناڤ دنا، گوندێت به‌ربنى، ملاچه‌په‌را و لدماهیكێ ل گوندێ به‌عه‌درێ.\n\nكى ل گه‌ل گاوسێ د گه‌رێت؟\n\n1- ده‌سته‌كێ قه‌والا، هنده‌ك ده‌فێ لێ دده‌ن و هنده‌ك شبابێ و یه‌كى زانا و قه‌ولزان و بده‌ڤ و زمان.\n\n2- نه‌قیب، ژ بنه‌مالا پیرێد هاجیاله‌، ئه‌و تاوسێ سواردكه‌ت و هل دگرت و ل ته‌نشتا راستى یا تاوسێ روودنێت، سواركرن: ئه‌وه‌ بنكێ تاوسێ پاش هه‌ر جار گویكه‌كێ ل دماهیكێ سه‌ر كێ تاوسێ مینا ته‌یرێ تاوس یه‌. سێ بالگیا دادنێته‌ به‌رپالا تاوسێ و دوو بالگیا ل ڤى ئالى و دووا ل ئالى ێ دى یێ تاوسێ. \n\n3- سه‌رده‌ریێ كانییا سپى.\n\n4- سه‌رده‌ریێ مالا شێخادى.\n\n5- وه‌كیلێ مالا میرا.\n\n6- قه‌هوه‌چیێ قه‌والا.\n\nچاوا قه‌وال دگه‌رێن و ل گوندا چى دكه‌ن؟\n\nبه‌رى تاوس بێته‌ گونده‌كى، پێشڕه‌و ب رۆژكێ دووا دپێشیا قه‌ولادا دچته‌ گوندى به‌راتا تاوسێ كو ژ ئاخا لالشێ و ئاڤا كانییا سپى یه‌ ڤه‌سترایه‌ دده‌ته‌ مجێورێ گوندى و دبێژته‌ گوندى یا: فلان رۆژێ قه‌وال مێڤانێت وه‌نه‌، ئێزدى ژى چه‌ند ب ئه‌شق چاڤه‌رێى وێ رۆژێنه‌ هه‌ر مال و سه‌ربره‌ك وا به‌رهه‌ڤ كرى. سبه‌یكا قه‌وال بێن هه‌موو جلك و سه‌رێ خۆ دشۆن، وه‌كى لوولكا په‌مبووى تێكدا جلكێت وان د سپینه‌، سه‌ربرێت خۆ دكوژن. دگروێن و هوور دكه‌ن. هه‌ر چاڤێ وان وێ ل ڕه‌خا گوندى. هند دبینن یان گوهداریا گزێرێ گوندى دكه‌ن. كو قه‌وال هاتن وه‌رنه‌ پێشێ. قه‌وال ژى عه‌ول تێنه‌ به‌ر خاسێ گوندى زیاره‌تى دبن و هه‌كبا تاوسێ دادنێن و بێهنا خۆ تینن، چاڤه‌رێى مجێورى و گوندیانن. هندى بێژى ئێكودوو گوندى هه‌موو ب ژن و مێرڤه‌ ب كچ و كورڤه‌ ب زارۆك ساڤاڤه‌ هه‌موو تێنه‌ به‌ر قوبێ و دوو رێزكى هه‌ر ژبه‌ر قوبێ و هه‌تا گوندى ب رێز دبن قه‌وال درۆزێ ل به‌ر قوبێ دبێژن وهه‌كبا تاوسێ یه‌ دانایه‌ قه‌وال ده‌ف و شبابا لێ دده‌ن، ژن دهلێلینن قه‌وال و نه‌قیب سه‌رده‌ریێ كانییا سپى ب رێز ئیكو دناڤ كۆلانا مرۆڤارا دبۆرن وخه‌لك ل دوو وان تاوا بغورێ كابانییا مجێورێ گوندى وئنینایه‌ پێشیا وان گوندى وێ رۆژێ هه‌موو پێخواسى دگه‌رێن. ئه‌و گوندى یه‌ هه‌كبا تاوس دستۆیێ خۆ دكه‌ت یێ تاوس ل مالا وى دبته‌ مێڤان و بتر فتۆ داى خۆ لێك زێده‌ دكه‌ن. هه‌ما قه‌وال گه‌هشتنه‌ مالا لێ دبنه‌ مێڤان دیسان درۆزێ د بێژن و تاوسێ ڤه‌دنێن، وه‌كى به‌رى نۆكه‌ من ب رێز كرى چاوا نه‌قیب تاوسێ ڤه‌دنێت و ل ته‌نشتا راستى یا ئالایا ئێزیدخانێ روودنێت و لته‌نشتا چه‌پێ مه‌زنێ قه‌والا.\n\nچرایێ كانییا سپی و سمات:\n\nچرایێ كانییا سپى ژى دبه‌نه‌مالا به‌رى ڤێ گه‌رێ قوناغه‌ لێ ول وێده‌ر گورى و هلدكه‌ن.. قه‌هوه‌چیێ هه‌ى دگه‌ل قه‌والا دگه‌رێت گوند ب گوند. گوندى ژى ده‌ست ژ هه‌موو شۆل و كارێت خۆ به‌ردده‌ن و ده‌سته‌ ده‌سته‌ جار تێنه‌ مال و جار دزڤڕنه‌ نك قه‌والا فراڤینێ و شیڤێ ل مالێت خۆ ناخۆن، به‌لكو ل قوناغێ دخۆن، به‌لێ هه‌ر مال و ته‌بلێ یه‌كه‌ گرارێ و گوشتى دئینته‌ به‌ر قه‌والا و تاوس هه‌ر چه‌ند مالخویێ تاوس ل مالا وى دیسان سه‌ربره‌كا كوشتى و خوارنه‌كه‌ زاڤ دكه‌ن.\n\nئه‌رێ قه‌وال بۆچى تاووسێ لناڤ گوندێت ئێزدییان دگێڕینن؟ \n\nقه‌وال و نه‌قیب و سه‌رده‌ریێ كانییا سپى و سه‌رده‌ریێ مالا شێخادى، نوێنه‌رێت ئێزدییانن.\n\nدئێن ل حال و سه‌روبه‌رو ده‌ستودارێ مله‌تى دپرسن، دبێژن گه‌لى جوامێرا حالێ وه‌ چى یه‌؟ خێر و شه‌رێ وه‌ دخلودانێ وه‌ له‌په‌ژینا وه‌ یه‌ چاوایه‌؟ خودێ نه‌كه‌ت هه‌كه‌ هنده‌ك گوندى لێك كه‌فتبن و ژێك دلماى بن. لڤێ رۆژێ چو كین و كه‌رب نامینن هه‌موو دچنه‌ به‌ر تاوسێ و ل سه‌ر خاترا مێڤانێن ئێزى و تاوس مه‌له‌ك ل گه‌ل ئێك ده‌نگ ناكه‌ن نه‌هه‌ر ئه‌ڤه‌ به‌لكو قه‌وال و ئه‌و مێڤاننه‌ به‌هرا بتر ژ جارا دلمایا پێك دئینن و هه‌ر ئێكى به‌راته‌كێ دده‌نێ و ئه‌و دلماینه‌ به‌راتێت خۆ پێك دگهۆرن ئانكو پێك هاتن. و هه‌تا به‌راتێت وان لنگ ئێك بمینن كه‌س چو حه‌یفا له‌هڤالێ خۆ ناكه‌ت و زیانا وى ناكه‌ت، هه‌كه‌ هات ئه‌و ژى كێم جارایه‌، پێك نه‌هاتن به‌راتا ب ئاشكرایى ڤه‌دگێریننه‌ڤه‌ ئانكو لێك كه‌فتنه‌ڤه‌.\n\nئه‌ڤه‌ نوێنه‌رێت میرێن ئێزدییانه‌ هاتینه‌ سه‌را مله‌تێ خۆ بده‌ن و رێكا ئۆل و ئایینى نیشا مله‌تى بكه‌ن و ڤه‌ژوێرن، خێرخوازیێ و به‌لاڤ كه‌ن داخوازى و هێڤیێت گوندییا بگه‌هیننه‌ مه‌رگه‌هێ  ل جه‌م رێبه‌رێت مله‌تى ل لالشێ.\n\nعه‌سرێ به‌یتا هێڤارى دبێژن. هێڤارى پشتى شیڤێ دخۆن درۆزا سفرێ دبێژن پشتى هنگى هه‌موو گوندى ب كچك و مه‌زنڤه‌ لدۆرا مێڤانێت خۆ درونشتینه‌، مجێور، مختار، و كه‌تخودایێت گوندى وریهسپى دنێزیكن و لدۆرا وان ژى خۆرت و لاو و ل پشت وان ژن و كچ و هه‌كه‌ حه‌وشێ رێ تێدا نه‌ما دچنه‌ سه‌ربانى ژى.\n\nزیاره‌بوونا تاووسێ ژلایێ گوندیان ڤه‌:\n\nچى ئێزدى بێت عه‌ولى ل تاوسێ زیاره‌تى دبت خۆ ب ئاڤا كانییا سپى یه‌ مۆر كریه‌ ئالایا ئێزیدخانێ یه‌ و لجامێ ئێزى زیاره‌تى دبت و ژنوو پاش دچنه‌ ده‌ستێ نه‌قیبێ تاوسێ و سه‌رده‌ریێ كانییا سپى و سه‌رده‌ریێ مالا شێخادى و قه‌والا و مجێورى و هه‌رچیێ دووناڤ ل جڤاتێ هه‌كه‌ شێخ و هه‌كه‌ پیر. پاشى پشتوپشت دچنه‌ وى جهێ بڤێت لێ روونێت دسه‌كنت هه‌تا قه‌وال بێژتێ دوعایه‌ ژ نووپاش ده‌ستوره‌ رونێت هه‌موو زه‌لامێت گوندى ب ڤى ته‌رزى پشتى هه‌موو زیاره‌تى دبن، جهێ خۆ ل جڤاتێ دكرن مجێورێ گوندى رادبته‌ ژ پێرڤه‌ و ده‌سته‌كى ل سه‌ر  ده‌ستێ دى دانێت و دبێژت بابێ قه‌وال، ئه‌ڤه‌ ئوونن سه‌رده‌ریێت كانییا سپى و ده‌ریێ شێخادى و نه‌قیبێ تاوسێ میرێ شێخا و بابێ شێخ ئوون وێ دهنارتین سه‌رو گوها لمه‌ بكه‌ن و ل سه‌روبه‌رێ مه‌ بپرسن، رێكا ئۆلێ ژمه‌را ڤه‌ژوێرن ئه‌ز ژى ب ناڤێ گوندیا و ڤان جوامێریت حازر دبێژن ئوون گه‌له‌ك ب خێر هاتن ل سه‌ر چاڤا هاتنا وه‌ خێر و به‌ڕه‌كه‌ته‌ ئه‌م ژى وێ دهاتین گوهداریا په‌یڤه‌كه‌ خێر خوازیێ، قه‌ول و به‌یت و قه‌سیدێت مه‌دحا ئێزى و تاوس مه‌له‌ك و خاسێت ئێزدییان دكه‌ن ببهیسین مه‌زنێ قه‌والا دێ بێژت. ئوون تێكدا جوامێرن، خودان مه‌عریفه‌تن ل سه‌ر سه‌را و ل سه‌ر چاڤا كه‌ره‌مكه‌ روونێ مجێور ژ جهێ خۆ رادبت و تێته‌ نیڤه‌كا دیوانا به‌رامبه‌رى قه‌والا و تاوسێ رودنێت، مه‌زنێ قه‌والا دێ بێژت مجێور مجێور دێ بێژت. به‌لێ بابێ قه‌وال دێ بێژت به‌لێ یا ته‌ ل دنێ، خودێ مه‌عریفه‌تا ته‌و حازر و گوهدێرا زێده‌بكه‌ت، ژ نوو مه‌زنێ قه‌والا دێ ده‌ست ب ئاخڤتنا كه‌ت دبێژنێ مسحابه‌ت، مسحابه‌ت ئه‌وه‌ رێكا ئۆلێ، دان و ستاندن، شیره‌ت و په‌یڤا ب خێر دێ بێژن هه‌ر باسه‌كى ب سه‌به‌قه‌كێ یان چه‌ند سه‌به‌قه‌كا ژ قه‌وله‌كى قه‌سیده‌كێ به‌یته‌كا ئێزدییان پشته‌ڤان كه‌ت. \n\nدپێشێ دا قه‌وال دێ بێژت مجێور، گه‌لى جوامێرا تشتێ مه‌ هه‌ى قه‌ول و قه‌سیده‌ و به‌یتێت ئێزدییانن. مه‌ ئیمانه‌ ژ علمه‌ علمێ خودێ یه‌ به‌حره‌ نه‌ سه‌ر هه‌یه‌ و نه‌بن هه‌یه‌ ئه‌م ژى تووشى چنین ل پرێزێت جوامێرا ڕه‌حمه‌ ل داى و بابێت وان جوامێرا بابچاكایێ ئه‌ڤ قه‌ول و قه‌سیده‌ ژمه‌را هێلاین رێكا ئێزدییاتییێ ژ مه‌را رۆشه‌نكرى. به‌هرا بتر ژ بابه‌تێت قه‌وال بڤێن چاره‌سه‌ر كه‌ن وه‌كى مه‌ گۆتى رێكا ئێزدییاتییێ و خودێ ناسى، ستایشا هه‌ر هه‌فت ملیاكه‌تا و خاس و بابچكێت ئێزدییان خۆ پاراستن ژ ده‌ره‌وێ، بێ به‌ختیێ و دووربوون ژ كوته‌كیێ و زۆرداریێ و مرۆڤ نه‌ى ته‌مابت، دڤێت خودان خێر بت نه‌ى زگڕه‌ش بت رۆژا ئاخڕه‌تێ ژ بیرنه‌كه‌ت، مرن هه‌یه‌ و ل دووڕا حه‌ق و حسابه‌ ته‌رازووا حه‌قیێ وا هه‌ى هه‌ر ئێك و كار و عه‌مه‌لێت خۆ لوێ رۆژێ نه‌ كه‌سێ كه‌سان دبى نه‌ پسێ پسان دبى، قازى ب خۆ جه‌بار دبى. پشتى بێهنه‌كه‌ خۆش مسحابه‌تا بۆ وان دبێژیت و هه‌ر بچه‌كێ مجێور دێ بێژیت به‌لێ بابێ قه‌وال. قه‌وال دێ بێژیت. خودێ مه‌عریفه‌تاته‌ و حازرا و گوهدێرا زێده‌ بكه‌ت.\n\nهه‌تا قه‌وال مسحابه‌تا ته‌مام نه‌كه‌ت چێ نابت كه‌س جگارا بكێشیت یان ژى ئاڤێ ڤه‌خۆت یا دلوپا بكه‌ت و بئاخڤیت. هه‌ما قه‌والى گۆت: ئه‌م دكێمین و خودێى ته‌مامه‌ ڕه‌حمه‌ل دایى و بابێ گوهدارا و ئێزدیێت شه‌رق و شامێ و چى كه‌سه‌كێ خێر خواز ژ مرۆڤاتیێ ڕا. هنگى ده‌ستورى هه‌یه‌ پاشیڤێ بینن.\n\nپاشیڤ و لێدانا ده‌ڤ و شبابا:\n\nپاشیڤ یه‌ پێكهاتى یه‌ ژ ته‌بلییه‌كا گرارێ لبه‌ر قه‌والى و مجێورى دادنێن، پشتى پاشیڤێ درۆزا سفرێ دبێژن مه‌زنێ قه‌والا یان ئه‌وى مسحابه‌ت دگۆتن خۆ دده‌ته‌ پاش دێ ده‌ف و شبابا خۆ پاك و ساز كه‌ت پف دكه‌تێ یێ ده‌فا ژى ده‌فا خۆ دده‌نه‌ به‌ر ئاگرى دا گه‌رم بت و باش گڕه‌گڕه‌ ژێ بێت هه‌موو هۆسا دراوستاینه‌ قه‌وال دێ بێژته‌ مجێورى ئه‌ڤه‌ تو مختار، فلان شێخ (ناڤێ هنده‌ك ریهسپییا دێ بێژت) كه‌ره‌مكه‌ن بخوازن چى قه‌ولى چى قه‌سیدێ بێژین؟\n\nمجێور دێ بێژته‌ قه‌والى خودان مه‌عریفه‌تى، به‌لێ ئه‌م وێ ل مالا فلان جوامێرى- ناڤێ یێ تاوس ل مالێ دێ بێژت هه‌كه‌ ب خێرا ئێزى و تاوس مه‌له‌ك ژ مه‌را پچه‌كێ مه‌دحا خودانێ ڤى جوامێرى یان شێخ و پیرێن وى بكه‌ن.\n\nجارنه‌ شوونا قه‌وال بێژته‌ مجێورى دێ بێژته‌ مالخۆیێ مالا تاوس لێ قوناغ. هه‌ر خاسه‌كى ئێزدییان چه‌ند قه‌ول و به‌یت ل سه‌ر  هه‌ینه‌ به‌حسا ده‌روێشى و خودێ ناسى یا وى دكه‌ن. قه‌والێت شباب دگه‌ل پف دكه‌نه‌ شبابێت خۆ و دچنه‌ ئاوازا قه‌ولێ مجێورى خواستى و قه‌والێت ده‌ف دگه‌ل ئه‌و ژى ده‌فا دخرخرینن و گرگرینن و دبته‌ هۆل هۆلا گوندیا هۆلا ئێزى یه‌، هۆلا تاوس مه‌له‌كه‌، هۆلا هه‌ر هه‌فت ملیاكه‌تایه‌.\n\nژن دهلیلینن بلوركه‌ مرۆڤ چه‌ند ژ بیرا میسالى یى دوور بت و باوریێ ب ڤان مه‌سه‌لا نه‌ئینت لێ هێشتا موویێت له‌شێ مرۆڤى زیق و گرژ دبن و سه‌رێ مرۆڤى دچته‌ دنیایه‌كا دى لوێ شه‌ڤا ڕه‌شێ لبه‌ر رۆناهیێ یا فتیل و شه‌مالكا.\n\nدابه‌شكرنا ئاڤا جامێ ئێزی:\n\nقه‌ولا ب ده‌ف دبێژن و هه‌م ئاوازا وان ب شبابا ژى دبێژن بێهنه‌كه‌ خۆش هه‌تا قه‌ول خلاس دبت. جارنه‌ بتر ژ قه‌وله‌كى دبێژن هه‌تا نێزیكى نیشه‌ڤ دمینن ژنووپاش دبێژن: خودێ ى ته‌مامه‌، كه‌ڕه‌مكه‌ن روونێن و هه‌ر كه‌سه‌ك ل جهێ خۆ روودنێت سه‌رده‌ریێ شێخادى دێ بێژت: كا ئاڤه‌كێ (هه‌رچیێ بده‌ته‌ من ئاڤه‌كێ، خودێ بده‌تێ به‌ژن زراڤه‌كێ گه‌رده‌ن گازه‌كێ، خودان ئیمانه‌كێ) سه‌د خۆزما وى خۆرتى نه‌ى زه‌وجى جه‌ركێ ئاڤێ به‌رى هنگى به‌رده‌ست كربت ئێكسه‌ر دده‌ته‌ فه‌قیرێ سه‌رده‌رى ئه‌و ژى جامێ ئێزى دئینته‌ده‌ر و ئاڤێ ژ جه‌ركى د جامى دكه‌ت و ب سه‌ر جڤاتێ ڤه‌دكه‌ت ئێكۆ ئێكۆ به‌رێ نه‌قیبى و قه‌والا و مجێورى و كه‌تخودایا و ریهسپى یه‌ و پاشى خۆرت و لاو و ژن و كیژكا و دبه‌رڕا دبێژت ( گه‌لى ئێزدییان، ئاڤا كانییا سپى یه‌، جامێ ئێزى یه‌، چوو به‌هایێ عانه‌كى دووا نى یه‌)  كه‌س ژ وێده‌ر ناچت هه‌تا ئاڤا وى جامى ب سه‌رڤه‌ نه‌كه‌ن و هه‌ر ئێك و خێرا خۆ درافه‌كی دده‌ته‌ یێ جامێ ئێزى ب سه‌روان ڤه‌دكه‌ت.\n\nپاشى گوندى، ده‌سته‌ ده‌سته‌ كتۆ كتۆ دچنه‌ مالێت خۆ لێ هنده‌ك پیڕه‌مێر و دلخوازێت سالۆغ و خه‌به‌را هه‌تا ده‌ڕه‌نگى شه‌ڤێ  ل جه‌م قه‌والا دمینن. پرسا میرى و بابێ شێخ و مله‌تى ژ وان دكه‌ن به‌حسا دنیایێ و هات و نه‌هاتێ دكه‌ن. دیسان هنده‌ك لاو و خۆرت نۆبه‌داریێ ل مالا قوناغا تاوسێ دگرن.\n\nگۆتنا به‌یتا جندی و شێشمس ل سبه‌یكێ:\n\nهێشتا رۆژ نه‌هلاتى به‌یتا جندى دبێژن، به‌یتا شێشمس دبێژن هه‌موو رابنه‌ ژ پێرڤه‌. سبه‌یكێ دیسا هنده‌ك مالێت گوندى تێشتا قه‌والا دئینن و هنده‌ك گوندى و حازر و قه‌وال تێشتێ دگه‌ل ئێك دخۆن و گوندى، مالخۆیێت مالا هه‌ر ئێك و چى خێر كه‌فتى یه‌ دلى یه‌ ده‌ته‌ مجێورێ گوندى و ئه‌و ژ پێر وانڤه‌ وێ خێرێ دسپێرته‌ مه‌زنێ قه‌والا و دبێژت گه‌لى نه‌قیب و سه‌رده‌رى و قه‌والا ئه‌ڤه‌ خێرا گوندێ مه‌یه‌ درۆزه‌كێ لێ بكه‌ن و دلێ خۆ لمه‌ خۆش كه‌ن. ئه‌و ژى ده‌ست ب دوعایا دكه‌ن.\n\n((هێڤینێ وه‌ ژ كانیا سپى بت خودێ و تاوسى مه‌له‌ك و خاسێت ئێزدییان وه‌ ژ قه‌دا و به‌لا دووربكه‌ت و ئۆلا وه‌ یه‌ل جى بت، رووێ وه‌ى سپى بت ده‌وله‌تا وه‌یه‌ دایم بت.)) پشتى هنگى به‌رى نیڤرۆ دیسا ده‌ست ب قه‌ول و قه‌سیدا دكه‌ن، پشتى لحال و سه‌روبه‌رێ گوندى پرسین و رێكا ئێزدییانتیێ ژ وانڕا ڤه‌ژوارتین و گوهداریا هیڤى و داخوازیێت گوندیا كرین، خاتریا خۆ ژ وان دخوازن قه‌ستا گونده‌كى دى دكه‌ن. گوندى ژى ب كچك و مه‌زنڤه‌ ب ژن و زه‌لامڤه‌ هه‌تا ڕه‌خا گوندى ڕه‌وانه‌ دكه‌ن.\n\nگێرانا شێرپكێ شیخادێ ل ناڤ گوندیان دگه‌ل گه‌را تاووسێ:\n\nمجێورێ كانییا سپى سبه‌یكێ زوو رادبت شێرپكێ شیخادی (جامێ ئێزى)  مال ب مال لناڤ گوندى دگێرینت نه‌ كو حه‌رمه‌ته‌ك، ئێكى ساڤا، پیڕه‌مێڕه‌كى ژ كیس و كه‌ڕه‌م كه‌فتى نه‌شیابت بێته‌ قوناغێ. دا ئاڤێ ب جامى ب سه‌ر ڤان كه‌سێت مایى. ئێزدیان باوه‌ری و ئێمان ب رێ و ره‌سمێن پیرۆز و كه‌ڤنار ژ ئه‌ركانێن خۆدیناسیێ هه‌نه‌، له‌وما ئێزدی ژ قوناغێن سه‌خت و دژوار ده‌ بازبووینه‌ ژ نه‌مانێ و هندابوونێ رێوره‌سم و زمان و كلتور و فولكلوری و خو گه‌هاندینه‌ ئیرو ب رێیا سرووشتی و پیرۆزیێن ئولى، له‌وما مۆركرن ئێكه‌ باوه‌ریێن خودیناسیێ و هه‌ر ئێزدییه‌كی هاتییه‌ سه‌ر روویێ كنیاتى دڤێت ب ئاڤا كانییا سپی بهێته‌ مۆركرن، هه‌موو ئێزدی ناگه‌هنه‌ په‌رستگه‌ها پیرۆزا لالش و ئاڤا كانییا سپی و دگه‌ل گه‌را تاوسێ شێرپكێ شێخادی دهێیته‌ گێران و ئاڤا وی ب یا كانیا سپی دهێته‌ قه‌بوول كرن.\n\nشێرپك: شێرپك ئامه‌نه‌كه‌ ب شێوه‌یێ جه‌ركی یه‌ ژ بورونزی هاتییه‌ چێكرن، ل سه‌ر ده‌مێن كه‌ڤنار كه‌سێن ناڤدار تاسا خۆ یا ئاڤ ڤه‌خوارنێ یا تایبه‌ت هه‌بوو و هنده‌كا ژى شێرپك بوو، ده‌مێ شیخادی ل لالشا نوورانی شێرپكێ وى هه‌بوو و دوعا لێكربوو هه‌ر كه‌سێ ژێ ڤه‌خۆت و باوه‌رییا وی هه‌بت دێ عه‌فیه‌تی ژێ بینت، له‌وما شیخادی دوعا ل شێرپكی كریه‌ و ب ئاڤا كانییا سپی قه‌بوول كرییه‌ و هه‌ر كه‌سێ ڤه‌خۆت دی ژ ئێش و ئازاران قورتال بت، ژ ئه‌ده‌بێ دینی دوو سه‌به‌قه‌ ژ قه‌ولی (دسترێمه‌) دبێژن: \n\nهنجیێ ده‌رده‌ك لێ دبووه‌\n\nهوون ل لالشێ قه‌سد بكه‌ن زووه‌\n\nده‌رد و ده‌رمان ل با شیخادی دبووه‌\n\n*   *   *\n\nهنجیێ ده‌درده‌ك لێ دهه‌سته‌\n\nهوون ل لالشێ بكه‌ن قه‌سته‌\n\nده‌رد و ده‌رمان ل با شیخادی دخوه‌سته‌ .\n\nكه‌سانی ده‌رده‌كی وی هه‌با و قه‌ستا لالشی كربا شیخادی ئه‌و ساخ دكر، له‌وما دگه‌ل تاوسگێرانی ب دوعایا شیخادی ئاڤا شێرپكێ شیخادی ب ئاڤا كانیا سپی قه‌بوول كرییه‌، سه‌رده‌ری (مجبَورێ قاپیا شیخادی) ژ چینا فه‌قیرانه‌ و ئه‌و هلگرێ شێرپكییه‌ و دگه‌ل گه‌را تاوسی شێریكى ل ملی تاوسی یی راستی دادنێن، فه‌قیری مجێوری لالشا نورانی دگه‌ل گه‌را تاوسی ل مالا قوناغا تاوسی ل پشتی به‌یت و مسحابت و قه‌ولی دێ ده‌ست هاڤێته‌ شێریكێ شیخادی و ب ده‌نگه‌كی بلند دێ بێژت:\n\nهنجیێ بده‌ته‌ من ئاڤه‌كێ\n\nخودێ بده‌تێ به‌ژن زاڤه‌كی\n\nخودان ئیمانه‌كی\n\nچاڤ غه‌زاله‌كی\n\nگه‌رده‌ن گازه‌كێ\n\nگه‌نجه‌كی دی گازیكه‌ت هانێ و جه‌ركه‌كی ئاڤێ دێ گه‌هینته‌ فه‌قیری و ڤالاكه‌ته‌ شێرپكێ شیخادی و فه‌قیر دێ دوعایا ل خلمه‌تا وی كه‌ت و دێ ده‌ست هاڤێته‌ شێرپكێ و ب رێزا دیوانا تاوسی دا ئاڤا وی شێرپكی ده‌ته‌ وان و ب ده‌نگه‌كی بلند دێ بێژت:\n\nئاڤا كانیا سپبیا\n\nموفعه‌ته‌ ل سه‌ر چقاسی ده‌ردا\n\nوه‌رن ڤه‌خۆن شه‌فائه‌تا\n\nوه‌كا باوه‌رییا ئیمانێ كه‌سی ڤه‌خۆت ب ئه‌ینه‌ته‌كا دورست مۆركرنه‌ و گه‌شبینه‌ و موفعه‌ت و شه‌فائه‌ته‌، فه‌قیرێ مه‌تبه‌خجی ل دانێ سبێ دی شێرپكێ شێخادی مال ب مال گێرت ل ده‌ڤه‌را تاوس لێ قۆناغكری و هه‌ر ماله‌كا بچتێ دێ ل ده‌ریێ مالێ باكه‌ت مالێ مه‌زه‌لێ وه‌رنه‌ پێشییا شێرپكێ شێخادی هیێێ....\n\nكابانیا مالی دی بێژن هاتنا وه‌ یا خێرێ به‌ و سه‌ر سه‌را و سه‌ر چاڤان هاتن، دێ چنه‌ پێشیێ و دێ ژ ئاڤا شێرپَكی ڤه‌خۆن، به‌لێ خێزان هه‌موو ژ شێرپكێ ڤه‌دخۆن بتنێ زه‌لام ژی ڤه‌ناخۆن ل مال ژبه‌ر هه‌ر كه‌سێ ئاڤا شێرپكێ شیخادی ڤه‌خوار هه‌ر وه‌كه‌ ئاڤا كانیا سپى ڤه‌خوار و ئاڤا كانیا سپی هێڤێنه‌ نابت ژن و مێر ژ هێڤێنه‌كی ڤه‌خۆن دێ گونه‌هكاربن، له‌وما مێر ل دیوانا تاوسێ ئاڤا شێرپكێ ڤه‌دخون و ل دانێ سبێ كولفه‌تێ مالێ ل مال ئاڤا شێرپكی ڤه‌دخۆن، هه‌ر ماله‌كێ دی شێرپكی ژ ئاڤا وان تژیكه‌ ت و دێ به‌ته‌ مالا جیرانی هه‌تا خه‌لكی وێ ده‌ڤه‌رێ هه‌موو ئاڤا شێرپكێ ڤه‌خۆن.\n\nئه‌نجامدان ژ ئاڤا شێرپكێ شیخادی د گه‌ل گه‌را تاوسێ:\n\nئاڤا شێرپكێ ب دوعایا شیخادی و خاس و قه‌له‌ندران ب ئاڤا كانیا سپی دهێته‌ قه‌بوول كرن و هه‌ر كه‌سێ ڤه‌خۆت ئێكسه‌ر تێته‌ مۆركرن و هه‌ر كه‌سی عودره‌ك (ده‌رده‌ك) یان نه‌خوشیه‌ك هه‌بت و ژ ئاڤا شێرپكی ڤه‌خوت ژ خودێ دهێت به‌ر و خێر بت، پشتی گێرانا شیریكی ل دیوانا تاوسی ب دوماهیك دئێت فه‌قیرێ خودانێ شێرپكێ دێ شێرپكێ راسه‌ری سه‌رێ خۆكه‌ت و ل پێشبه‌ری تاوسێ و دێ بێژیت: شیخادی دوعایێ ل خیَّر و خلمه‌تێن ڤێ قۆناغێ و ڤێ مالێ و حازر و گوهداران بكه‌ت.\n\nشێوازێ تاووسی گێرانێ ل ناڤ گوند و ده‌ڤه‌رێن ئێزدیان ل پێ گه‌را سالا 2024:\n\n1- گوندێ كندالێ ل رێكه‌فتی 21-04-2024\n\n2- گوندێ بێتنارێ ل رێكه‌فتی 22-04-2024\n\n3- گوندێ باقسرێ ل رێكه‌فتی 23-04-2024\n\n4- گوندێ موقبلێ ل رێكه‌فتی 23-04-2024\n\n5- گوندێ محمودا ل رێكه‌فتی 24-04-2024\n\n6- گوندێ موسكا ل رێكه‌فتی 25-04-2024\n\n7- گوندێ مام ره‌شا ل رێكه‌فتی 25-04-2024\n\n8- ده‌ڤه‌را شێخان ل رێكه‌فتی 26-04-2024\n\n9- گوندێ بیرستكێ ل رێكه‌فتی 27-04-2024\n\n10- گوندێ ئیسیان ل رێكه‌فتی 27-04-2024\n\n11- گوندێ نسیریه‌ ل رێكه‌فتی 28-04-2024\n\n12- گوندێ جراحیه‌ ل رێكه‌فتی 28-04-2024\n\n13- گوندێ تفتیان ل رێكه‌فتی 29-04-2024\n\n14- گوندێ گابارا ل رێكه‌فتی 29-04-2024\n\n15- گوندێ بۆزا ل رێكه‌فتی 30-04-2024\n\n16-  گوندێ شێخكا ل رێكه‌فتی 03-05-2024\n\n17- گوندێ خوشابا ل رێكه‌فتی 04-05-2024\n\n18- گوندێ سریجكا ل رێكه‌فتی 05-05-2024\n\n19- گوندێ دۆغاتا ل رێكه‌فتی 06-05-2024\n\n20- گوندێ بابیرێ ل رێكه‌فتی 07-05-2024\n\n21- گوندێ جگانا ل رێكه‌فتی 08-05-2024\n\n22- گوندێ مشرفه‌ ل رێكه‌فتی 09-05-2024\n\n23- گوندێ داكا مه‌زن ل رێكه‌فتی 10-05-2024\n\n24- گوندێ كرانا ل رێكه‌فتی 14-05-2024\n\n25- گوندێ خێرافا ل رێكه‌فتی 14-05-2024\n\n26- گوندێ خانكێ ل رێكه‌فتی 15-05-2024\n\n27- گوندێ خانكا كه‌ڤن ل رێكه‌فتی 15-05-2024\n\n28- گوندێ كبرتوو ل رێكه‌فتی 18-05-2024\n\n29- گوندێ مه‌م شڤانا ل رێكه‌فتی 19-05-2024\n\n30- گوندێ ربیبیێ ل رێكه‌فتی 19-05-2024\n\n31- گوندێ صۆركا ل رێكه‌فتی 20-05-2024\n\n32- گوندێ گودبا ل رێكه‌فتی 21-05-2024\n\n33- گوندێ قسریزدین ل رێكه‌فتی 22-05-2024\n\n34- گوندێ مام شڤانا پیرا ل رێكه‌فتی 23-05-2024\n\n35- گوندێ كه‌له‌به‌درێ ل رێكه‌فتی 24-05-2024\n\n36- گوندێ شاریا ل رێكه‌فتی 25-05-2024\n\n37- گوندێ شێخدرێ ل رێكه‌فتی 26-05-2024\n\n38- گوندێ سینا ل رێكه‌فتی 27-05-2024\n\n39- گوندێ ركئاڤا ل رێكه‌فتی 28-05-2024\n\n40- گوندێ خه‌رشانیا ل رێكه‌فتی 29-05-2024\n\n41- گوندێ هویریه‌ ل رێكه‌فتی 30-05-2024\n\n42- گوندێ گرێپانێ ل رێكه‌فتی 30-05-2024\n\n43- ناحیا باعدرێ، تاخێ خالتا ل رێكه‌فتی 31-05-2024\n\n44- ناحیا باعدرێ، تاخێ ملجبرا ل رێكه‌فتی 01-06-2024\n\n45- ناحیا باعدرێ، تاخێ هویریه‌ ل رێكه‌فتی 01-06-2024\n\n46- ناحیا باعدرێ، گوندێ فقیرا ل رێكه‌فتی 03-06-2024\n\n.\"\n\n "
      },
      {
        "title": " 6-2.  ڕێوڕه‌سمێن توافێن ئێزدییان ",
        "content": " \"\n\nتواف: زیاره‌تكرنا خاس و چاكایه‌ داب و نه‌ریته‌كى ئایینى و كومه‌لایه‌تی یه‌، كومبوونه‌كا جڤاكیه‌ ل هه‌یڤا به‌هارێ بتریا وان تێنه‌ ئه‌ئجامدانه‌.\n\nهه‌ى ئادى شێخى منو\n\nخودانی قوبا مه‌زنۆ\n\nدێ تواف كه‌ین قاپی یا شێخادی و\n\nبه‌وابا مه‌لك شێخ سنو\n\nئه‌ڤ ڕه‌نگه‌ فیسته‌ڤاله‌ (مه‌هه‌رجانن) پشتی جه‌ژنا سه‌رێ سالێ ده‌ستپێدكه‌ن ل گوندان و ژگونده‌كی دچنه‌ گونده‌كی دن هه‌ر ته‌وافه‌ك بناڤێ خاسه‌كی یان بابچاكه‌كی ئێزدییان تی ناسكرن و ئه‌و ته‌وافنه‌ دبه‌رده‌وامن هـه‌یا دوماهیا مه‌ها خزیرانی، رێورسمێن دفان ته‌وافاندا تێنه‌ بجه‌ئانین چێكرنا خوارنا سماتێ و پێشكیشكرنا قوربانیا و سه‌ره‌دانا په‌رستگه‌ها مه‌زارگه‌هێ ته‌واف لێ تێ كرن و پیرۆزكرن و داوه‌ت و گوڤه‌ند و دیلانێن ملى تێنه‌ ل دارخستن، دیسان مجێور ل گه‌ل زه‌لامێن ئۆلى ئه‌ڤی گه‌له‌ك خه‌لكى دن ل هێڤاریا ته‌وافێ ل مه‌زارگه‌ها گوندی كۆمدبن و تێكستین دینی و قه‌ول و به‌یت و دوعا برێز دكه‌ن و ل ڕۆژا ته‌وافێ مجێورێ گوندی سماتی چێدكه‌ن و سه‌ری قوربانیێ (سه‌ربری) دده‌ ل سه‌ر هه‌ڤ زێدكرنێ هه‌یا دگه‌هه‌ یه‌كی كو ژهه‌موویا بتر پاره‌ی یان تشته‌كی دن بده‌، دیسان ل هنده‌ك گوندان په‌ری تێنه‌ سواركرن یانژی په‌رۆكن بسه‌ری قوبا ڤه‌ تێنه‌ نووكرن و جوانكرن ئه‌ز باوه‌رم ته‌نێ ل گوندین وه‌لات شێخ ( ئانكو یێن نێزیكی په‌رستگه‌ها لالش) تێنه‌كرن.\n\nرامان و كه‌ڤتاری:\n\nتواف هه‌لكه‌فته‌كا دینی و جڤاكی یا كه‌ڤناره‌ ره‌ه و ریشالین فان توافان دگمه‌نه‌ شارستانیێن میزوپوتامیا یێن مینا: سومه‌ری بابلی و ئاشوریان، ژلایه‌كی دن ڤه‌ تواف رامانا نووژه‌نكرنا بیروباوه‌رین ئێزدیاتیێ نه‌ دگه‌ل رێیا شێخادی و خاسیێن گوندی كو هه‌رسال هه‌موو خه‌لكی گوندی پێكڤه‌ ب دله‌كی پاك په‌روه‌سته‌ی خاسین گوندی دبن و هه‌ر ئاریشه‌ و گرفته‌كا هه‌ین چاره‌سه‌ردكن بۆ خاترا وی ئوغله‌ما خاسا.\n\nته‌واف هه‌لكه‌فته‌كه‌ ئۆلی جڤاكی یه‌، لبه‌ر مه‌زارگه‌هێن ئێزدییان دهێنه‌ ئه‌نجامدان، ئه‌ڤ هه‌لكه‌فت ژ مه‌ها نیسانێ و ب تایبه‌تی ژی پشتی جه‌ژنا سه‌رێ سالێ ده‌ستپێدكه‌ن و هه‌تا وه‌رزێ پاییزێ به‌رده‌وام دكه‌ن و هه‌ر چه‌ند ڕۆژه‌كان ل ده‌ڤه‌ره‌كا ئێزدییان دهێته‌ كرن. ژ لایێ رێوره‌سمان ڤه‌ د ڤان ته‌وافان دا (سمات) دهێته‌ چێكرن، په‌ری یێن ب هلێلێن قوبێن مه‌زارگه‌هان ڤه‌ دهێنه‌ نووكرن و شاهی و دیلان دهێنه‌ كرن.\n\nتواف دئیكانییا خودێ دا ئه‌ركی ئۆل ناسینی یه‌ له‌وما ژ ڕۆژا جه‌ژنا چارشه‌مبووا سه‌رێ نیسانی سه‌رێ سالا ئێزدییان ده‌رگه‌هێ توافێن خاسان و باپچاكان ڤه‌دبت و هه‌تا دوماهییا سالی به‌رده‌وام ڤه‌دكێشت. تواف ئانكو په‌روه‌سته‌بوون ده‌ هه‌ر گونده‌كی ئێزدییاندا نیشانگه‌هه‌ك یان قوبه‌ك بناڤێ خاسه‌كی یان چاكه‌كی خودی هه‌یه‌ و هه‌ر گونده‌كی توافا وی خاسی ل گوندی یا هه‌یی و ڕۆژه‌ك بورایه‌ ده‌ستنیشانكرییه‌، گوندی و ده‌وروبه‌رین وان هه‌موو پی دزانن كا ل كیژوان ڕۆژی توافا وی خاسی یان بابچاكی یه‌، ل هێڤارا توافێ مجێوری گوندی بناڤێ خاسی گوندی بانگ ددت و به‌یتا هێڤاری ل به‌ر مه‌زار و نیشانگه‌هێن خاسان دبێژت و چرایێن خاسان دگه‌ل ئاماده‌كرنا تاوه‌یین بغوورێ ڤێدخن و خه‌لكی گوندی بۆ توافكرنا خاسان حازریا خو دكه‌ن، هه‌روه‌سان پێشوازیا مێڤانێن توافێ ژی دهێته‌كرن.\n\nداب و نه‌رێت توافان ل جه‌م ئێزدییان:\n\nب داب و نه‌ریت و ب ئه‌ركه‌كی پیرۆز و ب ئیمانه‌كا مه‌زن و ب باوه‌ری ڤه‌ هه‌موو خه‌لكی گوندى ل هیڤارا توافێ ئاماده‌ دبن هه‌روه‌سا ل سوبه‌یكا توافێ بۆ په‌روه‌سته‌بوونی سه‌ره‌دانا مه‌زار و نیشانگه‌هێن خاسان دكه‌ن رامان ژی ئه‌ره‌ ل سه‌ر خه‌لكی گوندی بچنه‌ به‌ر وی خاسی چنكو د گوندی ده‌ سه‌ره‌كییه‌ په‌ڕه‌وه‌سته‌بن و په‌روه‌سته‌ دبن نه‌ له‌ ژی نووكرنا سوز و په‌یمانایه‌ بۆ وی خاسی ژبه‌ر كو ستار و سعود و رزقی خۆ ژ خودێ و وی خاسی دخوازن و دلێ وان ب ڕه‌حما خودی مه‌زن دبت و هه‌ركه‌سه‌ك قوربانیه‌كی سه‌رژێدكه‌ت و دكه‌ته‌ زاد ب خێرا ناڤێ خۆدی و خاسێ گوندی هه‌ر ماله‌ك دی مسه‌فه‌كی ژ وی زادی به‌نه‌ به‌رنیشانگه‌هه‌كی یان خاسی گوندی و مێڤانێت هاتینه‌ توافێ ئه‌وژی تواف دبن و وی خێری زادی دخون.\n\nبۆ زانین هه‌ر كه‌سی ل ڕۆژا توافێ نه‌ چته‌ به‌ر مه‌زار یان نیشانگه‌ها خاسێن گوندی ئه‌و كه‌س ب نه‌زان یان ب بێ باوه‌ری دئێته‌ ناسین و خێرا وه‌ دبته‌ روومه‌ت و دێ ژ خۆ زانت و دێ پۆشمان بت به‌لێ هه‌ر كه‌سی په‌روه‌سته‌بوو ئه‌و دی كه‌فته‌ دناڤ نائێن خێر و ئێمان و بیروباوه‌رێن خودێ ناسینی دا.\n\nل ڕۆژا توافێ ڕه‌حمه‌كا مه‌زن دكه‌ڤته‌ د دلی خه‌لكی گوندی و توافیێن چوینه‌ تواڤێ ده‌وه‌مه‌كه‌ دووكس یان دوو خێزان ژیك دل گرانبن دی ل ڕۆژا توافێ پێك خوش بن و گه‌له‌ك نه‌خۆش دێ چنه‌به‌ر ئاقادیین خاسان و بخۆ هیڤی و نزا و داخوازا ژ خودێ دكه‌ن و ل وان دبته‌ خێر و هێدی هێدی به‌ر ب خێردبن و هه‌موو گوند زادی خۆ ب سه‌ر ئێك و دوو ده‌ به‌لاڤ دكه‌ن و ژ نانی ئێك و دوو دخۆن و پێك خوش دبن له‌وما تواف خێر و به‌ڕه‌كه‌ته‌ بۆ تفاق و ته‌بایا گوندییان و تواف زیاڕه‌ت بوون و خێركرن و خیرخوازتن عه‌بادت و دوعاكرن ئه‌ڤنه‌ هه‌موو بۆرێیا خۆدینه‌ و له‌وما تواف خودی ناسینه‌ و ب پیرۆزی ڕێوڕه‌سمێن توافی تێنه‌ گێران ئه‌وژی جوانكرن و سوواركرنا هه‌لێلا و چێكرنا سماتا و لێخستنا ده‌ف و شبابا بۆ برێزكرنا قه‌ول و به‌یتا و ساخكرنا رێیا راست كو رێیا خۆدێیه‌ و هه‌ر ڕۆژه‌كه‌ توافێ ب مالێ ده‌وله‌ته‌كی دئینت.\n\nتواف ب ڕێوڕه‌سم دئێنه‌گێران لبه‌ر هه‌ر مه‌زارگه‌هه‌كی ئێزدییان و ل ڤێ داویی ژ خوشیا نووكرنا ڤان سوز و په‌یمانا دگه‌ل خاسین گوندی پشتی رێوڕه‌سمێن ئۆلی ئاهه‌نگ و خوشیین مه‌زن دئێنه‌گێران، پشتی جه‌ژنا سه‌ری سالی ل وه‌رزی به‌هاری ده‌ست پی دكن هه‌تا وه‌رزی پایزی به‌رده‌وام تواف دئێنه‌گیران، هه‌ر گونده‌كی توافا خۆ یاتایبه‌ت هه‌یه‌ هه‌ر چه‌ند ڕۆژه‌كا ل گونده‌كی لبه‌ر مه‌زارگه‌هێن ئێزدییان دئینه‌ ئه‌نجامدان. \n\nدڤێ هه‌لكه‌فتێ دا چه‌ند ڕێوڕه‌سم هه‌ینه‌ ژ وانژی:\n\n1- سمات دئێته‌ چێكرن ژلایی مالا مجێوری گوندی و خه‌لكی گوندی هه‌موو ل مالا مجێوری یان به‌ر مه‌زارگه‌هێ خرڤه‌ دبن و سماتی دخۆن كچ و ژنێن گوندی دیسا سماتی ل سه‌ر گوندیان به‌لاڤ دكن.\n\n2- هه‌لێل دئێته‌ سواركرن ل مه‌زارگه‌هێن قوب لێ هه‌ین و په‌ری ب هه‌لێلین قوبێن مه‌زارگه‌هان ڤه‌ دئێنه‌ نووكرن.\n\n3- ل هنده‌ك گوندان په‌ریا سواردكن وه‌كو ختاری و دوغاتا و مه‌م شڤان و هند، كێشانا ئیشیكى ل توافا كه‌ره‌جال ل گوندی سینا دئێته‌ گیران.\n\n5- چرایێن نیشانگه‌ها و ئاقدین خاسا دئێنه‌ ڤێخستن.\n\n6 هه‌موو خه‌لكی گوندی و زێده‌باری خه‌لكی ده‌وروبه‌ر ب جلوبه‌رگێن جوان و ب كیف و شادی ڤه‌ پشكداریی تێدا دكن و سبێ زوو نیشانگه‌هێن خاسی گوندی تواف دكن.\n\n7- دیسا خه‌لكی گوندی هه‌ر ماله‌كا هه‌بت سه‌ربرا سه‌رژێدكن و خوارنێن تایبه‌ت ئاماده‌دكن و خزم و كار و هه‌ڤالان مێڤان دكن.\n\n 8- شاهی و دیلان دئێنه‌ كرن و به‌هلهلاندن و تاوا بغوری ئه‌و كه‌سی په‌ریی یان هه‌لێلێ سوار دكت دێ ل پێشیا گوندیا به‌ر ب مه‌زارگه‌هێ كه‌ڤن ژ مالا مجێوری گوندی. \n\nلێ ل باسكی شێخا  تواف ب ڤی ڕه‌نگی نائینه‌ گێڕان مه‌هت، مامڕه‌شان، موسكا، محمودان، بێتنار،  كه‌ندالی، باقه‌سرێ بتنی سماتی دروست دكن ل مالا مجێوری و خه‌لكی گوندی سه‌ربرا سه‌رژی دكن ب خێرا مه‌زارگه‌هێن گوندی لی گوندی مه‌هه‌تا كه‌ڤن تواف نینه‌ وه‌كی ڤان گوندا به‌لكی هه‌ر ڕۆژا عیدا سه‌رسالی دكه‌نه‌ تواف و باسكی شێخا هه‌موو پشكداری توافا مه‌هه‌تی دبن و گرنگیه‌كی دده‌نه‌ ڤێ ڕۆژێ ل هه‌موو گوندین ئێزدییان چ رێوڕه‌سم هه‌ینه‌ ل گوندی مه‌هه‌تا كه‌ڤن هه‌مان رێوڕه‌سمێن توافێ دئێنه‌ گیران به‌لی باسكی شێخا جیێن دیتر ژی پشكدار دبن ژبه‌ركو جه‌ژنا سه‌ری سالی یه‌ و دبته‌ ئێكه‌م تواف ئه‌و جار بتریا ئێزدییان ل ڤێ توافێ خرڤه‌دبن و ژبه‌ر كو دنیا ده‌ستپێكا به‌هاری یه‌ له‌فزه‌ته‌كا دن خه‌لكی مه‌ لڤی جه‌ژنی و توافێ دبینن، هه‌ر بۆ زانین بتریا هه‌موو جیا ل باشیك و به‌حزانی ئه‌و ڕێوڕه‌سمێن توافا دئینه‌ گیران، به‌لكی ل شنگالی ژی ڕێوڕه‌سمێن ژ هه‌ژی ل توافا شه‌رفه‌دین و مه‌زارگه‌هه‌ین دیتر دئێنه‌گیران تشتی هه‌ری باش ل ڤان توافان ڕێوڕه‌سمێن ئۆلی وه‌ك داب و نه‌ریته‌ك په‌یدابوویه‌ دناڤا جڤاكی ئێزدی دا هه‌ر ماله‌ك ل ڤێ توافێ به‌رهه‌ڤیه‌كا مه‌زن دكت و هه‌ر ماله‌كا هه‌ڤال و دۆست و خزمه‌كی هه‌ی ل گونده‌كی دیتر داخوازدكت و تێكلیی و حه‌ز و ڤیان دناڤبه‌را خه‌لكی ئێزدی زیده‌تر دبت، ب هه‌لكه‌فته‌كا هوسا یا دینی و جڤاكی خه‌لك پێك شادبن. \n\nده‌ست پێكرنا توافا ل ناڤ ئێزدییان:\n\nتواف هه‌لكه‌فته‌كا دینی و جڤاكی یه‌، بتریا وان ل وه‌رزێ به‌هارێ دهێنه‌ گێڕن پشتی جه‌ژنا سه‌ر سالێ و ل هه‌موو گوند و باژێریێن تواف دهێنه‌ گێران و ب ڕێوڕه‌سمێن جودا و جلكێن جوان و ب كه‌یف و جۆش ڤان هه‌لكه‌فتا سالانه‌ ساخ دكه‌ن، بتریا ڤان هه‌لكه‌فتا ل نیشانگه‌هێن خاس و چاكێن ئێزدییان دئێنه‌ گێڕان. هه‌ر ئینیه‌كێ یان چارشه‌مبووه‌كێ به‌هرا بتر ژ ئێزدییان ل دوو یان سێ گوندێن ژێك دوور دبن مێڤان.\n\nتوافێن ئێزدییان ژ مه‌ها نیسانێ و ب تایبه‌تی ژی پشتی جه‌ژنا سه‌رێ سالێ ده‌ستپێدكه‌ن و هه‌تا و وه‌رزێ پاییزێ به‌رده‌وام دكه‌ن و هه‌ر چه‌ند ڕۆژه‌كان ل ده‌ڤه‌ره‌كا ئێزدییان دهێته‌ كرن، ڤێجا یه‌كه‌م تواف یا باشیكێ یه‌، هه‌ر ئێكسه‌ر پشتى جه‌ژنا سه‌رسالێ یه‌، دبێژنێ توافا ( شێخ مه‌همه‌د )، لدوڤ سالناما لالش یا توافێن ئێزدییان ل رێكه‌فتی (10/4)ی ده‌ست پی دكن و ل ڕۆژا (17/10) ب داویتین كو هه‌ر گوند و كومه‌لگه‌هه‌كا ئێزدییان توافێن خۆ هه‌نه‌ دگێرن.\n\nتوافێت دهێنه‌ گێڕان ل ناڤ ئێزدییان:\n\nپشتی جه‌ژنا سه‌رسالی ئێكسه‌ر ئه‌ڤ توافه‌ ل ده‌فه‌رێن ئێزدییان ده‌ست پێ دكه‌ن و یه‌كه‌م تواف یاباشیكێ یه‌ دبێژنی ته‌وافا (شێخ مه‌حمه‌د). ئه‌ڤ توافه‌ نێزیكی دوو هه‌یڤا ڤه‌دكێشن، ئه‌م دكارن بێژن لناڤ هه‌می جهێن ئێزدى لێ دئاكنجى ئه‌ف توافه‌ دئێنه‌ گێڕان و هه‌می ده‌ڤه‌را وه‌ك شنگال و شێخان و لناڤ قائیدیا و ل خانكی و ده‌ڤه‌را دێڕه‌بونێ و ل باسكێ شێخا و بن كه‌ندی و خه‌تارێ و كومه‌لكه‌ها الرساله‌ و بتر ژ (44) توافا تێنه‌كرن.\n\nیاخویایه‌ ده‌مێ مروڤ به‌رێ خو دده‌ته‌ گوندێت ئێزدییان ئێكسه‌ر چاڤێن مروڤى دێ ل قوبه‌كێ یان ئاقده‌كا خاس و چاكه‌كی ئێزدییان كه‌ڤیت، ئه‌و قوب یان ئه‌و ئاقد یێ له‌سه‌رێ گڕه‌كی بلنده‌ هه‌لكه‌فت ل به‌ر تێته‌ ئه‌نجامدان.\n\nبه‌رى به‌حسێ ڤان جه‌ژنێن ناوچه‌یى بكه‌م، د بێژم. تشتێ دیارى چاڤ هه‌ر گوندێد مه‌رگه‌ها شێخا + تواف وێ د هه‌ین. ئانكو ل شنگارێ یان ژى لناڤ ئێزدیێد توركا و سوریا و ئه‌رمه‌نستانێ، تواف ب ڤى ته‌رزى نینن. دیاڕه‌ مه‌لبه‌ندێ په‌یدابوونا وان مه‌رگه‌ها شێخا بوویه‌، كو لالش لێ یه‌، ئه‌ڤ چه‌نده‌ د قه‌ول و به‌یتێن ئێزدییان دا ژى دیاره‌.\n\nمه‌رگه‌ها شێخا دبته‌ پێنج ده‌ڤه‌رێن بچووك:\n\n1-گوندێ باعه‌درێ و دۆر و به‌رێن وێ پاشى ئێسڤن و باسكێ شێخ. گوندێن ڕه‌خا ڕۆژهلاتى ئێسڤنێ.\n\n2- بن كه‌ند: وه‌كى گوندێن خه‌تارێ، دۆغاتا، سرێچكا، خه‌وشابا، نفێرێ، نصێریێ، و بێبان. \n\n3- به‌ربن: وه‌كى گوندێد بۆزا، خۆرزا، كه‌رسافا، ته‌فتییا، شێخكا و گابارا.\n\n4- لحفا قایدیا: وه‌كى گوندێن سینا، ركاڤا، گرێپان، شێخ خدرێ، شاریا، داكا و كه‌له‌به‌درێ، و خه‌رشه‌نییا.\n\n5-گوندێن دنا لبه‌ر ئاڤێ: ئانكو گوندێد ده‌ڤه‌را سێمێلێ وه‌كى: مه‌م شڤان، خانك، قه‌باغ، زه‌ینییا، كه‌به‌رتوو، گرێپان، كه‌ران و بابیرێ.\n\nڤێجا یه‌كه‌م تواف یا باشیكێ یه‌، هه‌ر ئێكسه‌ر پشتى جه‌ژنا سه‌رسالێ یه‌، دبێژنێ توافا (شێخ مه‌حمه‌د) ئینى یا د دووڕا، توافا به‌حزانێ ل ره‌خا باشیكێ توافا (شێخ سێعد) چارشه‌مبووێ ل لحفا قایدیا توافا كه‌ڕجالى ل سینا، ئینى یا پشتى وێ چار تواف وێ د هه‌ین، د ئێك رۆژێ دا، هه‌ر توافه‌ك ل ده‌ڤه‌ره‌كێ، ل باسكى: توافا (پیرێ جه‌روا). ل بن كه‌ندى: توافا (دۆغاتا) دیسا ل به‌حزانێ توافا (شێخ وبه‌كر) ل لحفا  قایدیا توافا گوندێ (خه‌رشه‌نییا).   \n\nئینییا دووڕا ئانكو توافا (ئێسفنێ) و توافا (خه‌تارێ) لبن كه‌ندى و توافا خانكێ لناڤ دنا. ئینییا پاش وێ (مه‌م شڤان) لناڤ دنا و توافا بۆزا (لبه‌ربنێ) ڕۆژه‌كێ پشتى وێ، ئانكو شه‌مبووێ: توافا (خێر ئاڤایێ) لناڤ دنا، توافا (خۆرزا)، دیسان لبه‌ربنى..\n\nرۆژا دووشه‌مبووێ توافا مه‌مێ ئێسیا ل مه‌رگه‌هێ و چارشه‌مبووێ توافا باعه‌درێ دبێژنێ توافا (حه‌جى عه‌لى) ئه‌ڤ توافه‌ گه‌له‌ك ب شاز و گڕه‌. توافا میرگه‌ها ئێزیدخانى یه‌.\n\nهنده‌ك ستران و لاڤژه‌یێن پڕ سۆز و ئه‌ڤینى پێڤه‌ هاتینه‌ ڤه‌هووناندن وه‌كى: سترانا (لێ دایكێ). ئه‌ڤ ناڤ و گوندێن مه‌ ب رێز كرین، نه‌ هه‌موو گوندێن ئێزدییانه‌ به‌لكو نه‌ هه‌موو توافێن وانن، چنكو چه‌نده‌ها  گوند هه‌ینه‌ ئێزدى ل سه‌ر نه‌ماینه‌ توافێن وان ڤه‌مرینه‌.\n\nئه‌ڤه‌ ناڤ و نیشانیین هنده‌ك ژ توافانه‌ ئه‌ڤین دئێنه‌ گێران دناڤ جڤاكی مه‌ دا جه و ڕۆژ ل بتریا گوندین ئێزدییان، به‌لی ئه‌ڤ ڕۆژ نه‌دجێگرن هه‌ر سال چه‌ند ڕۆژا كێم و زێده‌ دبن.\n\n1- ڕۆژا (3/4/2024)ی توافا پیرافات ( مه‌لك شێخسن) ل گوندی داكا میزنه‌\n\n2- ڕۆژا (10/4/2024)ی توافا شه‌خسێ باتی یه‌ ل بابیرێ\n\n3- ڕۆژا (19/4/2024)ی توافا عه‌ڤدى ڕه‌ش ل دێڕه‌بوونی و شێخ مه‌مه‌ده‌ ل باشیكێ و ده‌یكا پیرۆز ل گرمبارك\n\n4- ڕۆژا (21/4/2024)ی توافا شێخ حه‌سه‌نه‌ ل حه‌سنیی ل باعه‌دری و شه‌رفه‌دین ل باشیكێ\n\n5- ڕۆژا (24/4/2024) ی توافا كه‌ڕه‌جالی ل گوندێ سینا، شاریا، شێخدرێ، كه‌له‌به‌درێ و شێخ مه‌ند ل خانكی و ل به‌حزانی و بابی شه‌هید ل خه‌تاری.\n\n6- ڕۆژا (26/4/2024)ی توافا حه‌سه‌ن فه‌ردوسی ل گوندێ ده‌راویش ده‌ڤه‌را شه‌به‌كا و شێخ مه‌مه‌د ل گوندی گرخاسی و جه‌مایا شێشمس ل جفریێ.\n\n7- ڕۆژا (1/5/2024)ى توافا سیعد ل به‌حزانی و حاجی ڕه‌جه‌ب ل بیرسته‌كی.\n\n8- ڕۆژا (1/5/2024)ی توافا مه‌لكی مێران ل باشیكێ و چاویش ل كه‌به‌رتویی و شێخو به‌كرل بابیرێ و شێخ مه‌ند ل نسیریی.\n\n9- ڕۆژا (2/5/2024)ی توافا شێخ موخفی ل جه‌گانا\n\n10- ڕۆژا (3/5/2024)ی توافا شێخ حه‌سه‌ن ل مشرڤێ و غه‌فورێ رێیا ل به‌حزانێ\n\n11- ڕۆژا (3/5/2024)ی توافا شێخوبه‌كر ل به‌حزانی و شێخ مه‌مه‌د ل دوغاتا و خانكێ و شێخ عه‌نزه‌روت ل خه‌رشانیا و ركاڤایی و پیری جه‌روا ل جه‌روانێ.\n\n12- ڕۆژا (5/5/2024)ی توافا ناسردین ل باشیكی \n\n13- ڕۆژا (9/5/2024)ی توافا ئێزدینه‌ نه‌میرل شێخكا.\n\n14- ڕۆژا (10/5/2024)ی توافا شێخ مه‌ند ل ئیسفنێ و حه‌كیم فێرس ل خه‌تاری و بازید ل خانكی و شێشمس ل گریپانێ.\n\n15- ڕۆژا (11/5/2024)ی توافا سلتان ئێزی ل خه‌تارێ\n\n16- ڕۆژا (13/5/2024)ی توافا شێخ بادر ل سریچكا و كورێ ڕه‌وا ل ده‌شتا نفێریێ\n\n17- ڕۆژا (15/5/2024)ی توافا شه‌سوار ل بیبانێ\n\n18- ڕۆژا (17/5/2024)ی توافا مه‌مێ شڤان ل خانكی و جه‌مایا مه‌هده‌رێ ل گوندی بوزان\n\n19- ڕۆژا (18/5/2024)ی توافا مه‌لك فه‌خڕه‌دین ل خورزا  \n\n20- ڕۆژا (20/5/2024)ی توافا مه‌می ئێسیا ل ئیسیا .\n\n21- ڕۆژا (22/5/2024)ی توافا حجی عه‌لی ل باعه‌دری\n\n22- ڕۆژا (23/5/2024)ی توافا سجادین ل گابارا\n\n23- رۆژا (24/5/2024)ی توافا شێخ مه‌ند ل خه‌وشابا و شێخ خدرێ شه‌مسال شێخدری و پیر داود ل ما مڕه‌شا و براهیمی خه‌تمی ل ته‌فتیا و بابێ نه‌بی نوح ل خه‌تارێ\n\n24- ڕۆژا (31/5/2024)ی توافا پیرێ ئالی ل گوندێ ته‌فتیا\n\n25- ڕۆژا (14/6/2024)ی توافا پیرمه‌ند ل گوندێ جه‌رحیێ\n\n26- ڕۆژا (20/6/2024)ی توافا خدر ئالیاس ل كه‌رسافا.\n\n27- ڕۆژا (06/9/2024)ی جه‌مایا شه‌فه‌دین\n\n28- ڕۆژا (12/9/2024)ی توافا پیرێ ئه‌ورا ل شه‌مالی ل جیایی شنكالی ل گوندی زیروا.\n\n29- ڕۆژا (13/9/2024)ی توافا پیری هاجیال ل گوندێ عه‌سه‌ن شنگالێ\n\n30- ل ڕۆژا (20/9/2024)ی جه‌مایا مه‌زارگه‌هێ ئیزی ل گوندی تیرفێ ل شنگالێ\n\n31- ڕۆژا (26/9/2024)ی توافا شیبل قاسم ل چیایی شنگالی\n\n32- ل ڕۆژا (27/9/2024)ی جمایا شیشمس ل جفربی و شێخ بركات ل گوندی ئوسفا ل شنگالی\n\n33- ڕۆژا (2/10/2024)ی ریوڕه‌سمین جوانكرنا به‌ری شباكی ل به‌حزانی\n\n34- ڕۆژا (04/10/2024)ی توافا شێخ مه‌ندل جدالی و شێخ حه‌سه‌ن ل گابارا\n\n 35- ڕۆژا (14/10/2024)ی جه‌مایا شێخ حاسه‌ن ل گوندی بابیری\n\nخۆ ئاماده‌كرن بۆ توافێ:\n\nهه‌موو خێزانێت گوندی توافا وان هه‌ى، خو به‌رهه‌ڤ دكه‌ن ژ بۆ ڤێ ڕۆژا كۆ ب درێژیا سالێ ل هیڤیێ ماین به‌ری توافێ ب چه‌ند ڕۆژا به‌ره‌ف بازاری دچن ژ بۆ كرینا جلوبه‌رگا و خۆ نوژه‌نكرن و ئاماده‌كرن ژ بۆ ڤێ توافا كو هه‌موو خه‌لكى گوند و ده‌وروبه‌رێن وان لێ ئاماده‌دبن و ب ڕۆژه‌كا پیرۆز دزانن. \n\nبه‌ری چه‌ند ڕۆژه‌كا ژ توافى مجێور (سه‌رده‌رى) لناڤ گوندى دگه‌رت مال ب مال و داخوازا فتوێ توافێ دكه‌ت ئانكو (دان و خویى) و هه‌موو خیزانێت گوندى فتوێ خۆ ددن ئه‌ڤجا چ دان و خوی بیت یان چ خێربت وه‌ك پاره‌، ئه‌ڤ كوم كرنه‌ مه‌به‌ست ژێ ئه‌وه‌ دا سماتێ ژێ چێكه‌ن.\n\nخواندنا خه‌لكێ بۆ توافى و مێڤانداری:\n\nوه‌ك داب و نه‌ریته‌ دناڤ هه‌می ئێزدییان دا ل ده‌مێ تواف تێته‌كرن هه‌ر كه‌سه‌ك ژ لایێ خۆڤه‌ هه‌فال و هۆكرین خۆ داخواز دكه‌ت ل سه‌ر زادێ توافى ئه‌و داخوازیه‌ كه‌له‌ك رامانا ددت وه‌ك مكوم كرنا په‌یوه‌ندیێن جڤاكى و خوارنا نان و خویى ئێك و دوو ل ڤێ رۆژی دیار دبیت كا هه‌ر خێزانه‌كی چه‌ند په‌یوه‌ندیێن به‌رفره‌ هه‌نه‌ خزم و لێزم ل وان ڤه‌دجه‌من.\n\nڕێوڕه‌سمێن هێڤارا توافێ:\n\nبه‌رهه‌ڤكرن ژ بۆ ڤێ ڕۆژێ به‌رده‌وام دبت به‌ری ڕۆژا توافێ ب كه‌له‌ك ڕۆژان رێكخستنا ناڤ مالێ و ئاماده‌كرنا جوانكاری و شوشتنا هه‌می تشتا ل مالێ، گهورینا تشتێن كه‌ڤن ب یێن نوو، دا پێشوازیه‌كا باش بهێته‌كرن ل توافێ. \n\nل هێڤارا توافێ هه‌ر ماله‌كێ سه‌ربڕه‌ك ئاماده‌كریه‌ بۆ سه‌رژێكرنێ ئه‌ڤجا چ سه‌ربرا خودێ كربته‌ رزق ئه‌گه‌ر په‌زبیت ئه‌و ماله‌ پشتی سه‌رژی كرنی دێ رابت سه‌ركی به‌ته‌ مالا مجێورى گوندى دا سبه‌یكى بكه‌نه‌ سمات و ببنه‌ به‌ر وی خاسى یى توافا وى.\n\nبه‌ری ڕۆژئاڤا مجێورى گوندى دى رابیت سێ جارا گازى كه‌ت ب ده‌نگه‌كی بلند هێ سوبه‌هى دوانه‌بیا فلان خاسى یه‌ هێ هه‌ر كه‌سه‌ك ل جهێ لى راوستایێ دێ راوستت و به‌رێ خۆ ددنه‌ ڕۆژ هه‌لات پشتی ته‌مام كرنا گازین دى ئه‌ردى یان دیواره‌كی نێزیكى خۆ ماچ كه‌ت. \n\nشازبه‌ند دێ شازێ ئێزى لێ ده‌ت و پاش شازێ توافێ، گوندى هێدى هێدى پشتى سه‌ربركوشتین و گرواین و كابانی ڤه‌ سیارتین، دێ خوشیینه‌ به‌ر قوبێ و مجێوری گوندی لبه‌ر ده‌رچكا قوبی روونشتی یه‌ ب دوعا و درۆزا و قه‌ول به‌یتا كه‌ت، هنجیێ دبینی وێ دگرنژت جه‌ژنا گوندى وانه‌ ب جلكێت سور و سپی و كه‌سك و ڕه‌نگا و ڕه‌نگ دخه‌ملان دینه‌، خۆرت و لاو ب شه‌ل و شه‌بك و پیڕه‌میر ب ده‌میڕه‌ و بنتان و دو جه‌مه‌دانیێن سۆر، وێ شه‌ڤێ نڤستن یه‌كێمه‌، خزم و لێزم ژ دوور و نێزیك و لێك جڤیاین هه‌تا ده‌ڕه‌نگ ب سحبه‌ت و كه‌یف و خوشی و ستران و مقاما رادبۆرینن.\n\nل هێڤارى ب تایبه‌ت شه‌ڤ دهۆل و زرنه‌ دێ لێ ده‌ن هه‌تا ده‌ره‌نك گه‌نج ( كور و كچ) دێ داوه‌تێ كه‌ن و هه‌مى ب كه‌یفن چونكو تواف بیرهاتنه‌كا ئایینی و كومه‌لایه‌تیه‌ و جهێ كومبوونێ یه‌.\n\nڕێوڕه‌سمێن ڕۆژا توافێ:\n\nشازێ ئێزى ل شه‌به‌قی و دگه‌ل دوعا و درۆزا ده‌نگی شازی ئێزی دئێت دهۆل و زرنا (مه‌ترخانه‌) هه‌موو خه‌لك ب ده‌نگی شازێ ئێزی هشیاردبن و دزانن ئه‌ڤه‌ تێته‌ لێدان و گوتن ژبۆ هه‌لكه‌فتا توافێ.\n\nپشتی تێشت خوارنێ خه‌لك بشێوه‌یه‌كی گشتی زاروك و ژن و زه‌لام و بچووك و مه‌زن كۆم كۆم و دگه‌ل هه‌ڤالان قه‌ست دكه‌نه‌ به‌ر مه‌زاری (خاسی) توافا وى شه‌هیان ده‌ست پێ دكه‌ن و دیلان دئێته‌ گێڕان ژلایێ كۆر و كچان ڤه‌، ل وێ ڕۆژێ خه‌لك ب دست ناكه‌فیت و هه‌مى گوندى چاڤێ خۆ دگه‌رینن داكو خه‌لكى ببنه‌ مالا خو، و نه‌ ئه‌ڤ ب تنى هه‌ر كه‌سه‌كی نه‌ نیاسن ژی دی بێژنێ كه‌ڕه‌مكه‌ ببه‌ مێڤان وه‌ڕه‌ مالامه‌ ژبۆ خوارنێ پشتی دهۆل و زرنه‌ به‌ تال دكه‌ن،  هه‌موو خه‌لكێن به‌شدار د توافێ دا به‌لاڤه‌دبن ل سه‌ر مالێن هاتنه‌ خواندن لی پشتی نان خوارنی، ئه‌م دكارن بێژن ل ڤان توافێت خاسا دبیته‌ جهێ چاڤ پێ كه‌فتنا جحێلان كه‌له‌ك جاران جووت بوون دورست بوویه‌.\n\nچێكرنا سماتێ ل توافێ دا:\n\nخوارنه‌كا تایبه‌ته‌ ل ڕۆژین ئۆخله‌ما خاسا دئێته‌ ئاماده‌كرنه‌ و دبیژنێ (كوتایی). ئه‌و سه‌ركێن هاتنه‌ كوم كرن ل مالا مجێور دئێته‌ كه‌لاندن ئه‌و ژی دگه‌ل سماتی دبنه‌ به‌ر خاسی توافا وى، ول دانی هێڤارى تێته‌ به‌لاڤه‌كرن وه‌ك سمات، مجێور یان كزیر دی رابت گازى كه‌ت، نانێ ده‌ست پێكا سماتی یه‌ و دێ بێژیت خودانێت خێرا ئه‌قه‌ سماتا فلان خاسى یه‌، هه‌ر كه‌سه‌ك و خێرا خۆ و دێ نانێ سماتێ بته‌ مالێ و هه‌مى مرۆڤێن مالێ دێ لێ زیارتى بن و خۆن، به‌رانبه‌ری وێ سماتی ده‌خل و دان خێرا خۆ ددن و نوكه‌ بویه‌ پاڕه‌ به‌رانبه‌ری برنا سماتی هه‌ر ژ زه‌مانێ كه‌ڤندا بنێ سفرا وى خاسى دما بۆ دوماهیكێ و زێده‌كرن ل سه‌ ر دهاته‌كرن به‌رانبه‌ری گه‌نم یان جه یان پاڕه‌ و كه‌سێ پتر دابا بنێ سفرێ دگه‌هشته‌ وی. هنده‌ك ده‌فه‌رین ئێزدییان سمات خاسا ل دانێ سبێ تێته‌ دانانه‌ و برن ژلایی ئاماده‌بوویا ڤه‌.\n\nهه‌روه‌سا، پشتى جریدانێن سوارا كو چاخێ فراڤینێ یه‌ هنگى خوارن ل سه‌ر  مجێورێ  گوندى یه‌، سمات وا كرى چه‌ند سه‌ربڕه‌ك وێد كوشتین، دێ ته‌فسیێد گرار و  گۆشتى ب رێز كه‌ن گوندى و خووندى ل دۆرا سماتێ تێنه‌ ئێك، به‌رى بخۆن، مجێور سه‌ركێ سماتێ د ده‌ستێ خۆ دكه‌ت، دبێژت: گه‌ڵى جوامێرا خودان خێرا سه‌ركێ  سماتا ناڤێ خاسێ گوندى د ئینت، جڤاتى ئێك دێ بێژت: بۆ من ب ده‌ه وه‌زنێد گه‌نمى ئێك دێ بێژت: بۆ من ب په‌زه‌كێ یان ب گایه‌كى و دێ پێدا چن هه‌تا ب موغداڕه‌كى د سه‌كنن و هه‌ول تێكودوو  ڕادبن. مجێور دێ د ناڤ نانه‌كێ كه‌ت و ده‌ته‌ یێ بتر ژ هه‌مووا ل سه‌ركى رابووى و بێژتێ خودێ و خودانێ گوندى خێرا ته‌ و حازر و گوهدارا قه‌بوول كه‌ت. هه‌روه‌سا سینگێ سماتى َ (سه‌ربرى) ژى ب ڤى ته‌رزى دێ لێ رابن هه‌تا د گه‌هته‌ ئێكى و پاشى مجێور دێ بێژت: كه‌ره‌مكه‌ن گه‌لى مێڤانا جوامێرا سماتى َ بخۆن و پشتى خوارنێ هه‌ر ئێك یێ پاره‌كی یان فتویه‌كی هه‌ر ئێك و خێراخۆ ده‌نه‌ مجێورێ گوندى و دچنه‌ ناڤ مالا بێهنه‌كێ بێهنا خۆ دئینن.\n\nهه‌ر ماله‌ك دێ ته‌بلى یه‌كه‌ گرارێ یان ئابراغا و سه‌ركێ سه‌ربڕێ ل سه‌ر  دانێت و د ئینته‌ به‌ر  قوبێ، هه‌تا نێزیكى عه‌سره‌كه‌ ته‌نگ  كو بزانن هه‌موا صفرا خۆ وا  ئیناى، ته‌فسى یا ب رێز دكه‌ن ومجێور دبێژت: گه‌لى  مێڤان و خوندیا، جوامێرا و گوندیا كه‌ره‌مكه‌ن سماتێ بخۆن. هه‌ر چار پێنجه‌ك لدۆر ته‌فسى یه‌كێ خر ڤه‌دبن، د خۆن و هه‌ما تێر خوارن. گرار و گۆشت و سه‌ركێد ماین لناڤ گوندى ل مالا به‌لاڤ دكه‌ن، سماته‌، دڤێت هه‌موو كه‌س ژێ  بخۆت.\n\nگۆڤه‌نده‌ دینی:\n\nپشتى سماتێ دخۆن، كچ و كوڕ ل وێڤه‌ د ڕاوستاینه‌ چاڤه‌ڕێنى دیلانێ نه‌، مجێورێ گوندى خۆ چه‌ندى پیڕه‌مێر بت، دێ ب سه‌رێ دیلانێ گرت و گازى شازبه‌ندى و چه‌ند ریهسپیه‌كا كه‌ت و دیلانێ گه‌رم كه‌ن ب هله‌لاندن و  هاوهاوا خودێ و خاس و بابچاكا، هێدى هێدى دێ كچ و خۆرت ژى خۆ كێشنه‌ ناڤ دیلانێ هه‌تا باش گه‌رم دبت، مجێور و هنده‌ك پیڕه‌مێر هه‌ر دێ زڤرنه‌ به‌ر قوبێ، لێ هه‌تا رۆژ دچته‌ ئاڤا هه‌ر دیلانه‌ و هله‌لاندنه‌. ته‌رزێد دیلانێ ژى عه‌ولى گولشێنى یه‌ و پاشى ملانێ و جارنا سێ پێچكى ل دومایكێ شێخانى یان ژى دبێژنێ پشتوبه‌ر.\n\nئه‌ڤ پشتوبه‌ر ملكێ پیڕه‌ژن و پیڕه‌مێرایه‌ و بیر و هزرێن لاوینى یا وان ئێته‌ بیرا وان، دڤێ دیلانێ دا ڕكمانا خۆرت و لاوا دكه‌ن، دبێژنێ: دێ بابێ من، دێ چاڤێ من، كا؟ ها ها!.. دیاڕه‌ هێش پشتا وه‌ چاك قایم نه‌بوویه‌؟ هێش وه‌ خۆ نه‌ گرتى یه‌، دێ ملا ب هژینن، ب هله‌لیننن رۆژ رۆژا وه‌یه‌، رۆژا كه‌یف و خۆشیا وه‌یه‌، پشتوبه‌ر دیلانا ماقوول و ژ خۆ  شه‌رمایه‌، ئانكو دبت پیڕه‌مێر و ب ناڤ سالا چۆى گولشێنى و ملانێ نه‌كه‌ن، لێ پشتوبه‌رێ یان ژى گۆڤه‌ندا خاسا، خۆ ژ خۆرت و لاوا پێشتر د زانن. \n\nپشتى رۆژ ئاڤا، خه‌لك خۆ دكێشنه‌ ناڤ مالا، هه‌رێك و خووندیێن خۆ، توافى كه‌رێن خۆ دبه‌ته‌ مال و هه‌كه‌ مجێورێ گوندى ئێكێ بیانى دیت، ڕێباره‌ك، كه‌سانه‌ك، دێ به‌ته‌ مال و كه‌ته‌ مێڤانێ خۆ و بێژتێ تو خووندیێ خاسێ گوندى و یێ منى. \n\nپشتى بێهنه‌كێ ل مال د خۆن و ڤه‌دخۆن، دێ شازبه‌ند چته‌ مه‌یدانا ناڤ گوندى و شازێ ئێزى ناڤ لێده‌ت و پاشى چه‌ند ستران و په‌سنا ب زرنایێ لێده‌ت، گوندى و خووندى ژ مال ده‌ردكه‌ڤن و ده‌ست ب دیلانێ كه‌ن هه‌تا  نێزیكى نیشه‌ڤ بگڕه‌ ده‌ڕه‌نگتر هه‌تا خوه‌دان د ئه‌نییا وان د هاڤێت و ماندوو دبن، و به‌ڕه‌به‌ڕه‌ دیلان ڤه‌د ڕه‌ڤت گوندى دچنه‌ مالێن خۆ.\n\nوێ شه‌ڤێ نڤستن یه‌ كێمه‌، خزم و لێزم ژ دوور و نێزیك وێ د لێك جڤیاین، هه‌تا ده‌ڕه‌نگ  ب سحبه‌ت و كه‌یف و خۆشى و ستران و مقاما رادبوێرن، كابانى ژ نوو ته‌بلیێد گۆشت و گرارێ ژ مێڤان و خووندیێن خۆرا تینن، دبێژنێ: بخۆن چاڤۆ ئه‌ز گۆرى، نه‌كو وه‌ لبه‌ر قوبێ ژ گوندیا شه‌رم كربت و هوون برسى مابن. سبه‌یكێ زوو شازبه‌نن دچته‌ به‌ر قوبێ شازێ ئێزى لێ د ده‌ت و پاشى شازێ توافێ مجێور و گوندى ئێكو ئێكو د چنه‌ به‌ر قوبێ زیاڕه‌تى دبن و ده‌ست ب دیلانێ ده‌كه‌ن هه‌تا نیڤرۆ. \n\nپه‌روه‌ستبوون و توافكرنا مه‌زاری:\n\n دڤیا هه‌ر كه‌سه‌كى بچته‌ ناڤ توافی سه‌ر ده‌رچكا وی خاسی ماچ بكه‌ت یێ خودێ كربته‌ خێر د دلێ وی دا دانێته‌ سه‌ر ده‌رچكى ل ده‌مێ تواف كرنێ (زیاره‌ت بوونى) مجێور تلیا خۆ ل ئاخا شل كرى یا وى خاسى و ل ئنیا وى ددت و ئه‌ڤه‌ رامان وێ ددت كۆ ئه‌ڤ مرۆڤه‌ زیاڕه‌تى بوویه‌.\n\nپشتى نیڤرۆ دێ گزیرێ گوندى چته‌ به‌ر قوبێ (خاسێ گوندى) و سێ چار ده‌نگه‌كا بانده‌ت كو خۆرت و لاو بێن به‌ر قوبێ یان ئاقدێ جوان كه‌ن و شازبه‌ند دێ شازێ ئێزدى لێ ده‌ت و پاش شازێ توافێ. گوندى هێدى هێدى پشتى سه‌ربڕ  كوشتین و گرواین و كابانى یاڤه‌ سپارتین، دێ خوشیێنه‌ به‌ر قوبێ و مجێورێ گوندى لبه‌ر ده‌رچكا قوبێ یێ روونشتى یه‌ و ده‌ست ب دوعا و درۆزا و قه‌ول به‌یتا كه‌ت. \n\nرێكێن ب سه‌ر گوندى ڤه‌ تێن، د بینى خه‌لك: ژن ، زه‌لام، خۆرت و قیز ب جلكێن سپى د شووشتى تێنه‌ گوندى و لبه‌ر خاسێ گوندى  زیاڕه‌تى دبن و هه‌ر ده‌سته‌یه‌ك دچته‌ مالا خزمێن خۆ. ل وێڤه‌ى قوبێ دبینى قه‌هوه‌جى لبه‌ر مه‌سین و فنجان و ئاگرێ قه‌هوێ یێ روونشتى یه‌، ل سه‌رێ گركا لدۆر و به‌رى ئاقدێ چه‌ند به‌قالۆشكه‌ك لبه‌ر ته‌رازووا چارمێر كانى د روونشتینه‌، چه‌ڕه‌ز و شه‌كرۆك ڤرڤرۆك و پفپفوك و ده‌غه‌لا د فرۆشنه‌ زارۆكا.\n\nهنجیێ دبینى وێ دگرنژت جه‌ژنا گوندێ وانه‌، ب جلكێن سۆر و سپى و كه‌سك و ڕه‌نگاوڕه‌نگ د خه‌ملاندینه‌، خۆرت و لاو ب شه‌ل و شه‌پك یان ب ده‌رپێ سپى چێروالى و ده‌میر و بنتان یان ژى پیڕه‌مێر ب شه‌روال و ده‌میر و بنتانێ ئه‌بوودام و دوو جه‌مه‌دانى و خاچیك و لبه‌ر ئاقدێ جڤات تێته‌ گرێدان.\n\nپیڕه‌مێر ژ شێخ و پیر و ئه‌ختیارێ مه‌رگه‌هێ (بابێ شێخ) و میرێ شێخا و ریهسپیێن گوندى د ڕوونشتینه‌. ل دۆرا وان ژى خۆرت و لاو د ڕاوستاینه‌ چاڤه‌ڕێنێ خلمه‌ته‌كێ كاڕه‌كى ئێك ل وان هایده‌ت یان ژى د لێ خۆدا سه‌د هزر و مگارا دكه‌ن، چاڤه‌ك وى ل جڤاتێ، و یێ دى وێ لبه‌ر قوبێ، جار و بارا ب دزیڤه‌ هه‌ر ئێك ل دلبه‌را خۆ درێنت كا ل كێده‌ر یه‌ ڕاوه‌ستیایه‌؟. خۆ وێ هێڤارێ شیڤا گوندییا و یا (توافى كه‌ر) و خووندى یا دێ لبه‌ر قوبێ بت. \n\nپه‌ری سواركرن و گرێدانا لفێ : \n\nچوجاران عید و عه‌ڕه‌فاتێن  ئێزدییان تایبه‌ت رێورسمێن توافێن خاسا و سه‌رساڵ و جه‌مایا شێخادی ژ ڕه‌نگێن سه‌ره‌كی ئێت رۆژێ و هاتنا وه‌رزێ به‌هارێ و هلێل جوان دوور نابن، له‌وما دێ بینین لده‌مێ پێڤه‌كرن و كرێدانا په‌ریێن خاسا ل سه‌رێ قوبا و نیشانگه‌هان ئیكه‌ ژ نیشانێن هه‌رێن دیار و جوان لده‌مێن هاتنا رۆژێن عیدێ ئێزدییان، ل ساڵێ جاڕه‌كێ لفێ دئێنه‌ گوهارتن، به‌ری رۆژا عیدێ ب چه‌ند رۆژان لفه‌كه‌ نوو چێدكه‌رن ، كو ژ چه‌ند پارچێن قوماشێ پێك دئێت هه‌ر پارچه‌ك ژ ڕه‌نگه‌كییه‌، پاشی مجێور و هنده‌ك كه‌سێن ئۆلدار دبه‌نه‌ لالشا نوورانی مۆردكه‌ن ب ئاڤا كانییا سپی و ئاڤا زمزمێ ئێت پیرۆز، ل رۆژا توافێ ئانكو یاعیدێ لفێ دئێته‌ گهۆرین پشتی مجێور و چه‌ند خلمه‌تكار دچنه‌ سه‌رێ قوبێ دگه‌ل ده‌نگێ دهۆڵ و زرنایێ و ئاوازێن شازێ ئێزی لفا كه‌ڤن دئێته‌ ڤه‌كرن و یانوو دئیته‌ پێڤه‌كرن پشتی سێ ده‌نگان مجێور بانگدده‌ت و دبێژت لفا خودانێ وه‌یه‌ وه‌رنه‌ خێرێ و خودان خێر بخۆ خێرێ دكه‌ن و لفێ پێڤه‌دكه‌ن.\n\nرێ و رسمێن په‌ری سواركرن جودایه‌ ژ ڕێوڕه‌سمێن لفێ ، به‌ریا خاسا بتنێ لبه‌ر هنده‌ك قوبا دئێته‌ سواركرن، چه‌ند پارچێن قوماشی ئێت ڕه‌نگا و ڕه‌نگ بدرێژیا چه‌ند مێتران پێكڤه‌ ئت دروون و هه‌ر دیسان ل لالشێ دئێته‌ موركرن دبێژنێ په‌ری ، ل ررۆژا توافێ په‌ریێ ژ مالا مجێوری دئێنه‌ده‌ر و به‌ره‌ف هوندرێ قوبا خاسی، یانژی ژ هوندرێ قوبێ دئینه‌ده‌ر و دبه‌نه‌ ناڤا خه‌لكێ داكو لێ زیاره‌تی بن و پاشی دزڤرینڤه‌ بۆ هوندری دبه‌ن هه‌لبه‌ت ب حازربونا مجێور و ئختیارێن گوندی و ده‌ڤه‌رێ و گۆتنا قه‌ولا دگه‌ل ئاوازێن شازێ ئێزی و بكه‌یف و خۆشی . \n\nگوهۆڕینا په‌ریا و په‌رى سواركرن:\n\nل دانی هێڤاری ڕێوڕه‌سمێن گوهۆڕینا په‌ریا تێته‌ ئه‌نجامدان بۆ زانین ئه‌و په‌ری یه‌ ل په‌رستگه‌ها پیرۆزا لالش دئێته‌ مۆركرن ب ئاڤا كانییا سپی و ژنوو دئێنه‌ به‌ر وی خاسی. دیلان تێته‌ راگرتن و ب كومبوونا هه‌موو خه‌لكى ئاماده‌بووی ل ده‌ور و به‌رێن قوبێ دوو سیێ گێنج به‌شداریی دگهورینا په‌ریا دا دكه‌ن و ب لێدانا دهۆل و زرنا وینه‌كى قه‌شه‌نك و ب هیبه‌ت و ساو په‌ریێن كه‌ڤن ژ هه‌لیلا قوبێ دئێنه‌ ڤه‌كرن و په‌ریێن نوى دئێخنه‌ شوینا وان و نێزیكی (15) ده‌قیقا ڤه‌دكێشیت و پشتی هنگی جاڕه‌كا دی شاهی و دیلان به‌رده‌وام دبت هه‌تا ڕۆژئاڤا.\n\nئه‌وه‌ ل رۆژا توافێ پشتى نیڤرۆ هه‌ر ماله‌ك یان به‌هرا بتر ژ مالا پارچه‌ كه‌ڤیكێن ڕه‌نگا و ڕه‌نگ، كه‌سك و سۆر و زه‌ر دكرن و سه‌رێ هه‌مووا پێكڤه‌ گرێدده‌ن و مجێور و ریهسپیێن گوندى ژ شێخ و پیر و مریدا د چنه‌ به‌ر خاسى و ژن و كچ و خۆرت و لاو د گه‌ل شازبه‌ندى ب هله‌لاندن و مست قوتان گۆڤه‌ند هه‌تا د گه‌هنه‌ به‌ر قوبێ یێك دووه‌كێد سڤك و چه‌له‌نگ د چنه‌ سه‌ر قوبێ و كه‌ڤیكێن ساڵا به‌رێ كو هاتینه‌ خه‌لات كردن و ڕزین ژێڤه‌ ده‌كه‌ن و كه‌ڤیكێن نوو پێڤه‌ دكه‌ن. \n\nدیلانا كابانیا:\n\nل ڤى سه‌رده‌می ئه‌ف دیلانه‌ نه‌مایه‌ ل ده‌مێ به‌رێ هه‌بوو، به‌ری تواف ب دوماهیك بیت دیلانه‌كا تایبه‌ت دست پی دكر دكوتنێ (دیلانا كابانیا ) و ئه‌و ناڤه‌ هاتییه‌ دانان ل سه‌ر ژبه‌ركو هه‌مى كابانیێ مالان دمژول بوون ب ئاماده‌كرنا زادی و پێشوازیا مێڤانا و پشتی ئه‌ركى خو ب جهئیناى هێڤارى دڤیا ئه‌وژی به‌شداربن ب دیلانێ دڤێ توافى دا له‌ورا هه‌مى كابانی و دكه‌ل زه‌لامێن دان عه‌مر دانی ئیڤاری دچنه‌ دیلانی ب راستی تامه‌كا تایبه‌ت ژڤێ داوه‌تێ تێته‌ دیتن و مرۆڤ دزڤرینته‌ سالی به‌ری ل دوماهێكى هه‌موو خه‌لك به‌ڕه‌ف مالێن خو دچن و هه‌می ژی ددل خوشن و ڕۆژه‌كه‌ شاد و كامیران برن ژ ژیانا خۆ.\n\nڤێجار یا خوش هێڤارى یه‌ دبێژنێ (دیلانا كابانیا) ئه‌و كابانیێن ئه‌و دوو ڕۆژ ب لێنانا خوارنێ و شۆل و كارى ڤه‌ د مژوول ب رێكرنا مێڤان و توافییاڤه‌ ب ئامان شووشتنێ ڤه‌ د مژوول نهۆ گه‌ڕا وان و كه‌یفێ یه‌، پشتى نیڤرۆ شازبه‌ند لناڤ گوندى ل جهه‌كى فرا یان به‌هرا بتر ل ده‌رێ مالا مجێورى دهۆل و زرنایێ لێ د ده‌ت و كابانى هه‌ر ئێك و ژ مالا خۆ  تێت هێسكو یان كه‌فگیر یا ده‌ستى دا و مێزه‌ڕه‌كێ ل نیڤه‌كا دیلانێ دادنێنن هه‌ر كابانى یه‌ك خه‌لاتێ شازبه‌ندى د ئینت چى سابوون چى له‌چه‌ك و مێزه‌ر چى پارچه‌كى قماشى و دیلان گه‌رم دبت دیسا ب هله‌لاندن خۆرت و  كچ و پیڕه‌مێر و پیڕه‌ژن كابانى و پێشكینك ملێن خۆ د هژینن و شێخانى یه‌كه‌ ب شازوگر دكه‌ن هه‌تا هێڤارى دۆرێن رۆژئاڤا، هنگى خووندى و بیانى ده‌سته‌ ده‌سته‌ دزڤرنه‌ گوندێ خۆ. شه‌ڤا دووێ ژى دیلان هه‌ر وا هه‌ى، دڵدار  و ئه‌ڤیندار ژ كه‌یفێ تێر نابن خۆش ده‌لیڤه‌یه‌ ژ وانڕا تێر ل ده‌سته‌كى دیلانێ بكه‌ن رازێ دلێ خۆ ژ هه‌ڤرا بێژن. هه‌تا ده‌ره‌نگى شه‌ڤێ ل مالا  مجێورى قه‌ولبێژ قه‌ول و قه‌سیدا و به‌یتا د بێژن. \n\nجوداهیێت توافا:\n\nل هه‌موو توافا ئه‌م دكارن بێژن ڕێوڕه‌سمێن وان وه‌ك هه‌ڤن و ل هنده‌ك توافا جیاوازی ژی هه‌نه‌ وه‌ك نموونه‌ ل توافا كه‌ڕه‌جال ڕێوڕه‌سمێن ئیشیكێ دكه‌ن، ئیشیك كوڤه‌نده‌كا ئایینیه‌ تێته‌ گێڕان و دیلان به‌رو پشت دئێته‌ كرن و ل نێزیكى مالا پشتی ژ زیاره‌تكرنا مه‌زاری كه‌ڕه‌جال دزڤرن، و ل توافا مه‌مێ شڤان ژی ل زهمانی باب و باپیران دهاته‌كرن وه‌ك گرێدانا سواری هه‌سپا ب مه‌رتال و رم و شوران ل مه‌یدانا مه‌مێ شڤان و ل ڤێ ڕۆژێ مێرخاس و سواری چه‌لنك و ژیهاتی و خوه‌ش مێر دیاردبوون.\n\nئێشیك: ل توافا گوندێ (سینا) ل پشتا چیایێ دهۆكێ، گوندێ سینا وێ ل بن چیایى، لێ خاسێ گوندى (كه‌ڕه‌جال) وێ ل سه‌رێ چیاى نێزیكى (20) ده‌قیقا ب پێچكا مرۆڤ د گه‌هته‌ نك ڤى خاسى، پشتى بێهنا مرۆڤى چك دبت.\n\nلێ هێڤارا توافێ ناچنه‌ به‌ر خاسى به‌لكو ڕۆژا دى سبه‌یكێ تێشتێ ب له‌ز د خۆن و د چنه‌ سه‌رێ چیاى زیاڕه‌تى دبن و ده‌كه‌ڤنه‌ گۆڤه‌ند و دیلانێ هه‌تا نیڤرۆ، نیڤرۆ ژ سه‌رێ چیاى تێنه‌ خوار، چاخێ زه‌لام، خۆرت ب شال و شه‌پك و له‌وه‌ندى و جه‌مه‌دانى و ده‌لنگ  پێچاى یان ژى كچ و ژن ب زێر و زه‌هوه‌ر و جلكێن ڕه‌نگا و ڕه‌نگ د خه‌ملاندى هه‌ر ئێكى چكه‌كى دارى ب به‌ر سه‌ڕى را خه‌لاتێ توافێ، وه‌كى سووسكا ب چیاى دا تێنه‌ خوارێ كا شه‌رێیكه‌ دبته‌ ریشه‌لۆتك ژ توافى كه‌را هه‌تا د گه‌هنه‌ سلاڤگه‌هێ ل وێده‌ر مجێور و زه‌لامێن گوندى ل كناڕه‌كى و چه‌ند كابانى یه‌ك ب تاوێن بغورێڤه‌ دگه‌ل  شازبه‌ندى ل كنارێ دى بێهنا بغورێ و كولیلك و ریحان و به‌یبوونا تێكه‌ل دبت د گه‌ل خشخشا په‌لگێد دارا و ته‌قێنى یا تڤه‌نگا و شازێد به‌ گوڕ و دلڤه‌كه‌ر ژ  زڕنایا  شازبه‌ندى بێهنه‌كێ ل سلاڤگه‌ها سه‌رێ گوندى به‌رامبه‌رى كه‌ڕه‌جالى ل سه‌رێ چیایى ب مست قوتان و گۆڤه‌ند د بۆرینن و پشتى هنگى زه‌لامێن گوندى دبنه‌ رێز هه‌ر رێزه‌ك نه‌ه ده‌ه  زه‌لامه‌ك پشتو و پشت ب مست قوتان ب ڕێڤه‌ دچنه‌ ناڤ گوندى و ژنك و  كیژك دیسان ب گۆڤه‌ند و مست قوتان به‌ڕه‌و پێش دچنه‌ ناڤ گوندى و شازبه‌ند د گه‌ل وان دهوڵ قوت دهوڵا خۆ د دگر گڕینت هه‌تا د گه‌هنه‌ ناڤ گوندى و ل وێده‌ر بێهنه‌كێ دیلانێ و گوڤه‌ندێ و كه‌ن. ژ نووپاش فراڤینێ د خۆن.\n\nتوافێن به‌رێ:\n\nبه‌رى ڤان ساڵا گه‌له‌ك تشتێن دى هه‌بوون، نهۆ نه‌ماینه‌ وێ د ڤه‌مرین، ژ وانا جریدانێن سوارا، هه‌ر سواڕه‌كى دڤیا به‌رێ نیڤرۆ ژبه‌ر قوبێ بچنه‌ مالا مجێورى ل هه‌سپ و مه‌هینێن خۆ سواربانا، ل سه‌رێ مه‌یدانێ د سه‌كنین و شازبه‌ندى شازێ سوارا و مه‌یترخانا لێ ددا كچ و ژن و كابانى یا د هله‌لاندن و دبووه‌ ته‌قێنى یا تڤه‌نگا و ده‌ست ب جریدانا د كرن دبووه‌ تۆن و قه‌ڕه‌باله‌غ و هله‌لاندن و ته‌قێنى، ئه‌ڤه‌ د پێشیا ئیدى د كه‌فت، وێهه‌ هه‌سپێ وى ده‌لنگڤى د كه‌فت و ئێدى جه‌مه‌دانى یا یێدى تر د ڕڤاند مویێد له‌شێ مرۆڤى گر ژ و زیق د بوون سه‌د خۆزما وى سوارى یێ پێشى یا هه‌مووا كه‌فتبا چى گوندێ سواڕه‌كى وان پێش یا سوارا كه‌فتبا سه‌رێ وان پێ بلنددبوو و گۆتن خێر و پیت و به‌ركه‌ت دێ به‌ سه‌رمه‌دا بارت. مجێورێ گوندى سوارێ زیخ و سوارچاك چاك خه‌لات د كر.\n\nكورتیه‌ك لسه‌ر ئه‌وان توافێن دناڤ ل ده‌ڤه‌رێن ئێزدیاندا دهێنه‌ گێران:\n\n1- توافا پیرافات ل گۆمه‌لگه‌ها مه‌هه‌تێ: \n\n ئه‌ڤ تواف هه‌ر سال ئینیا ئێكی ژ چلێ زفستانییه‌ و دبێژنێ (بێلنده‌)، ل گور گوتنا خودی ژی رازی سلیمان محمود (سلیمان) ئاكنجین قه‌زا شێخان دبێژت ده‌مێ بلێنده‌ دهات و ئه‌م ئێزدیین دوو شیڤانی و كه‌ندالی و كرخاست و ئیسفنی دچوینه‌ توافا پیرافات و بتریا جاران ل بێلندى به‌فر دبارى یان به‌فر ل عه‌ردی هه‌بوو و مه‌ دیلان ل سه‌ر به‌فری ل به‌ر دنگی دهول و زرنا دكر.\n\nل گور گوتنا خودێ ژێ رازی مجێوری مه‌لكێ مێرا: خلمه‌تكار (ئه‌لیاس ره‌شو ئه‌لیاس) گوت ئه‌م ژباعه‌دری د چوینه‌ توافا پیرافات ل بێلنده‌ و هه‌فت مالێن پیرێن پیرافاتی ل گوندی (زیوا) پیرافات هه‌بوون و هه‌ر هه‌فت مالا ل سوبه‌یكا روژا تواڤێ (سمات چێدكرن و دگوتنه‌ وى سماتی كه‌شك) و قوربانی سه‌رژی دكرن و دگرنه‌ زاد بۆ نیڤرو و فرافینا توافیا، پشتی نه‌مانه‌ گوندی و زێوا پیرافات مجێورین پیرافات به‌لافه‌ بوون ل گوندا و هه‌تا نهۆ ئه‌و مجێورێن پیرافات وی سماتی چێدكه‌ن ل گوندی كه‌ندالی و ئیسیان و قه‌زا شێخان.\n\n2- توافا پیر داود ل گۆمه‌لگه‌ها مه‌هه‌تێ:  به‌ری توافا پیر داود ژی ل دڤه‌را داودی یێ د هاته‌ گێران پشتی كێمبوونا خه‌لكى ئێدى ئه‌ڤ هه‌لكه‌فت ژی كێم بوویه‌.\n\n3- توافا دایكا داره‌ قوت ل گۆمه‌لگه‌ها مه‌هه‌تێ: \n\nبه‌ری ل ده‌ڤه‌را مه‌هه‌تێ هه‌ر ئینییه‌كی توافا خاس و بابچاكه‌كی بوو، ئه‌ڤان توافا پشتی عیدا سه‌رێ سالێ ده‌ستپێدكر ئێك ژ وان توافان، توافا دایكا داره‌ قوت بوو. لێ ژ به‌ر زولم و زۆرا رژیما به‌عس و ژێستاندنا گوند و عه‌ردێ ئێزدیان و به‌لاڤه‌كرنا وان ل سه‌ر عه‌ره‌بان، ئه‌ڤ تواف ژی هاتنه‌ سه‌كناند، نها جاره‌ك دن هنده‌ك ژ وان توافان دهێنه‌ گێران.\n\n4- توافا شێخ مه‌همه‌دێ باتنێ ل گوندێ گرخاسێ:  به‌رێ ل گوندێ گرخاسێ، توافا شێخ مه‌همه‌دێ باتنی دهاته‌ گێران و تێدا جریدانا سواران دهاته‌ كرن، ئه‌وژی جۆره‌ به‌ریكانه‌كا سواران بوو هه‌روسا ژی میرێ شێخان د ڤێ توافێ دا گایه‌ك د بره‌ توافێ و مجێورى د كره‌ قوربانی و سمات. نها ژی توافا وی ل هه‌مان جه دهێته‌ گێران و سمات دهێته‌ چێكرن.\n\n5- توافا ئامادین ل گوندێ سرێچكا: هه‌ر سال ل گوندێ سرێچكا توافه‌كێ ژێرا دكن. د ڤێ توافێ دا ژی لڤێن قوبێ دهێنه‌ نووكرن و هه‌روه‌سا ژی سمات دهێته‌ چێكرن، ئه‌ڤ تواف ژی ب كه‌یف و خوه‌شی و دیلان دهێته‌ گێران.\n\n44- توفا شێخ مه‌ند  ل گوندێ خوشابا: هه‌ر سال ل گوندێ خوشابا توافه‌كێ ژێرا دكن. د ڤێ توافێ دا ژی لڤێن قوبێ دهێنه‌ نووكرن و هه‌روه‌سا ژی سمات دهێته‌ چێكرن، ئه‌ڤ تواف ژی ب كه‌یف و خوه‌شی و دیلان دهێته‌ گێران.\n\n6- توافا ئێزدین ئه‌میرێ شه‌مسانی ل شێخكا:  سالانه‌ ل مه‌ها گولانێ توافا وێ ل كۆمه‌لگه‌ها شێخكا ل نێزیك ئه‌لقوش تێ كرن و ئێزدی ل گوند و ده‌ڤه‌رێن شێخكا، خۆرزا، كه‌رسافان، گاباره‌، ته‌فتیان،..هتد، به‌شدارییێ تێدا دكن.\n\n7- توافا بابێ شه‌هید ل گوندێ خه‌تارێ: سالانه‌ توافه‌ك ل مه‌ها نیسانێ ل گوندێ خه‌تارێ ژێرا تێ كرن، ب تایبه‌تی ژی پشتی عیدا سه‌رسالێ. هه‌روه‌سا ل هێڤارا چارشه‌مبا تواڤێ (لفێ) سوار دكن و ب شه‌ڤێ پاشیڤا باپیرێ موقدار د دانن و دیندارێن ئێزدی ل گوندێ خه‌تارێ هه‌تا سبێ ل به‌ر مه‌زارگه‌هێ دمینن و علمێ شیخادی ب رێز دكن. هه‌ر ل وێ هێڤارێ عه‌شیره‌تا بن فه‌خریان (كه‌ركیانیان) ل خه‌تارێ دگه‌ل خه‌لكێ گوندی خێرێ ده‌ن، نه‌خاسمه‌ خوارنێن فۆلكلۆری یێن مینا: هیرۆنا، قه‌سپێن دناڤ روونی دا، ل سبه‌یكا توافێ ژی سمات دهێته‌ چێكرن و خه‌لك ل مه‌زاری زیاره‌تی دبت.\n\n8- توافا بابێ شه‌هید زه‌خام ل گوندێ خه‌تارێ: سالانه‌ توافه‌ك ل مه‌ها گولانێ ل گوندێ خه‌تارێ ژێرا تێ كرن كو دوماهیك توافه‌ ل گوندێ خه‌تارێ، د ڤێ توافێ دا ژی لڤێن قوبێ دهێنه‌ نووكرن و هه‌روه‌سا ژی سمات دهێته‌ چێكرن، ئه‌ڤ تواف ژی ب كه‌یف و خوه‌شی و دیلان دهێته‌ گێران.\n\n9- توافا پیر مه‌ندێ گۆر ل گوندێ جه‌راحییێ: سالانه‌ ل مه‌ها خزیرانێ توافه‌ك ژێرا ل گوندێ جه‌راحییێ دهێته‌ گێران، هه‌ر كه‌سه‌كی جاره‌كێ بچته‌ توافا وی دبته‌ \" خوكێ پیر مه‌ند\"، له‌ورا گه‌ره‌كه‌ هه‌ر سال بچته‌ توافا وی، ئانكو وه‌كی مریدێ وی لێ دهێت. ئه‌ڤ تواف، گه‌له‌ك ب شاز و گره‌، یه‌ كۆكه‌، خوكێن وی و خه‌لكێ گوندی و هه‌ر كه‌سه‌كی بڤێت خێره‌كێ بكه‌ت، قوربانیان دبه‌نه‌ به‌ر.\n\n10- توافا چاویشێ شیخادی ل خانكێ:  هه‌ر سال ل مه‌ها نیسانێ توافه‌كه‌ گه‌رم و كور ژ بال خه‌لكێ گوندێ كه‌به‌رتوویێ ڤه‌ ژێرا ل به‌ر مه‌زارێ وی ل خانكێ تێ كرن و چه‌ند رێورسم تێدا دهێنه‌ ئه‌نجامدان، وه‌ك: چێكرنا سماتێ، كهۆرینا په‌ری یێن هلێلێ، توافبوون.\n\n11- توافا حاجی ره‌جه‌ب بێرسته‌كی: سالانه‌ ل مه‌ها نیسانێ توافه‌كه‌ به‌رفره‌ه ژێرا ل گوندێ بێرسته‌كێ دهێته‌ گێران و خه‌لك دچت ل مه‌زارێ وی زیاره‌تێ و تواف دبت و ب كه‌یف و خوه‌شی رێ و ره‌سمان دگێرن.\n\n12- توافا حاجی عه‌لی (حه‌جی عه‌لی) ل باعه‌درێ: سالانه‌ توافا وی ل مه‌ها گولانێ ل باعه‌درێ دهێته‌ كرن و توافه‌كه‌ ب ناڤ و ده‌نگه‌ د ناڤ ئێزدیان دا، ناڤێ  وێ تێكه‌لی سترانا فولكلۆری ژی بوویه‌، د توافا حه‌جی عه‌لی دا سماتا وی یا جودایه‌ ژ سماتا خاس و بابچاكێن دن، سماتا وی ب تنێ ئاپراخن. ژنكێن باعدرێ هه‌ر ئێك ژ ئالییێ خوه‌ ڤه‌ و هه‌ر ئێكا خێر بكه‌فته‌ د دلێ دا سبێ زوو رادبت ئاپراخا دروست دكه‌ت و دبه‌ته‌ به‌ر مه‌زاری، د ده‌ما سماتێ دا هژماره‌كا زۆر یا به‌رۆشێن ئاپراخان كۆم دبن و خه‌لك لێ سمات دبت و دخون.\n\n13- حه‌سه‌ن فه‌ردۆس: سالانه‌ توافا وی ژلایێ خه‌لكێ باشیك و به‌حزانێ ڤه‌ دهێته‌ گێران.\n\n14- توافا حه‌كیم لوقمان: توافا وی ل ده‌ڤه‌را خه‌تارێ دهێته‌ گێران، توافه‌كا ب ناڤ و ده‌نگه‌ ل ده‌ڤه‌رێ و ناڤ ئێزدیان كو تێدا چه‌ند رێورسمێن دینی دهێنه‌ ئه‌نجامدان.\n\n15- توافا سه‌خری جن: هه‌ر سال پشتی عیدا سه‌رێ سالێ ب ئینییه‌كێ توافا نیشانێ ل جه‌م مه‌زارێ دهێته‌ كرن.\n\n16- توافا سێعد و مسعود ل ده‌ڤه‌را باشیك و به‌حزانێ:  سالانه‌ توافه‌ك ژێرا ل مه‌ها نیسانێ دهێته‌ كرن، ب تایبه‌تی ژی نه‌ه رۆژان پشتی عیدا سه‌رسالێ، ئه‌ڤ تواف ب ناڤێ وی و\"مسعود\"ه‌، رێ و رسمێن ڤێ توافێ ژی مینا یێن توافێن دن یێن ده‌ڤه‌رێن ئێزدیانه‌، لێ دناڤا مه‌راسیمێن ڤێ توافێ دا، به‌رێ شڤانا سێ جاران په‌زێ خوه‌ ل دۆرا دیلانا توافێ را دبر و دئانی، رێوره‌سمێن ژ ڤی جۆری دناڤا مله‌تێن كه‌ڤن دا ل میزۆپۆتامی یا هه‌بوونه‌.\n\n17- توافا شاه سوار ل گوندێ بێبانێ: سالانه‌ ل ناڤه‌راستا مه‌ها گۆلانێ توافه‌ك ژێرا دهێته‌ كرن، د هه‌مان رۆژا توافا شاه سوار دا ل گوندێ بێبانێ، توافا وی ل په‌رستگه‌ها لالش ژی ل به‌ر ده‌رگه‌هێ شاه سوار ل جه‌لسا شیخادی دهێته‌ كرن، د ڤێ توافێ دا مجێور و سه‌رده‌ری یێ شاه سوار كو شكه‌ستی یێن په‌رستگه‌ها لالشن، سماتا ڤی بابچاكی بهێته‌ دكن و ب خێر  دن خه‌لكێ، ئه‌ڤه‌ ژی تشته‌كی ده‌گمه‌نه‌ ل په‌رستگه‌ها لالش توافا بابچاكه‌كی بهێته‌ كرن، چونكی هندی توافن ل ده‌ڤه‌رێن ئێزدیان دهێنه‌ كرن ب تنێ ئه‌ڤ تواف نه‌بت، لێ توافه‌كه‌ نه‌ وه‌ك یێن گوندێن ئێزدیانه‌ و هند نه‌ ب گه‌رم و گوره‌، تنێ خێره‌كه‌ ژ بال شكه‌ستیان ڤه‌ دهێته‌ چێكرن.\n\n18- توافا شه‌خسێ باتێ ل كۆمه‌لگه‌ها بابیرێ:  سالانه‌ توافا وی ل گوندێ بابیرێ هه‌یه‌، سالانه‌ خه‌لكێ بابیرێ توافه‌كا ب شاز و گر ژێرا دكن، مجێورێ مه‌زارێ توافا شه‌خسێ باتێ ب \"ماكا توافا\" ب ناڤ كر، تواف ژی هه‌لكه‌فته‌كه‌ دینی و جڤاكی یه‌ چه‌ندین مه‌راسیم تێدا دهێنه‌ گێران، یێن سه‌ره‌كی دانا قوربانیان و چێكرنا سماتێ و نووكرنا لڤێن هلێلا قوبێ یه‌.\n\n19- توافا شه‌خسێ سه‌رێ گوند (ئێسییا) : سالانه‌ توافا وی پشتی توافا مه‌مێ ئێیسان ب هه‌فتیه‌كێ ل مه‌ها گولانێ ل گوندێ ئێسیان دهێته‌ گێران، دڤێ توافێ دا، قوربانی دهێنه‌ دان، سمات دهێته‌ چێكرن، په‌ریێن قوبێ دهێنه‌ نووكرن و جوانكرن، ئه‌ڤ هه‌لكه‌فت ب كه‌یف و خوه‌شی و شاهی و دیلان ده‌رباز دبت.\n\n20- توافا شه‌مسێ پیرا ل گوندێ سینا: سالانه‌ توافه‌ك ب ناڤێ شه‌مسێ پیرا ل گوندێ سینا كه‌ڤن سه‌ر ب كۆمه‌لگه‌ها شاریا ڤه‌ دهاته‌ گێران، په‌ری د هاتنه‌ سواركرن و سمات دهاته‌ چێكرن، لێ نها ئه‌ڤ تواف ناهێته‌ گێران، به‌لكو ب تنێ ل رۆژا بیرهاتنا وێ، سمات (خوارنه‌كه‌ تایبه‌ته‌) دهێته‌ چێكرن.\n\n21- توافا شێخ ئالێ شه‌مسا ل قه‌زا شێخان: سالانه‌ توافا شێخالێ شه‌مسا ل قه‌زا شێخان دهێته‌ گێران، ئه‌ڤ تواف پشتی عیدا سه‌رسالێ ب (21) رۆژان دگه‌ل توافا شێخ مه‌ند دهێته‌ گێران، خه‌لكێ قه‌زا شێخان ل هێڤارا توافێ دچنه‌ به‌ر مه‌زارێ وی ل سه‌رێ كۆپێ بلندێ ناڤه‌ندا شێخان یێ كو مه‌زارێ شێخ ئال ل سه‌ره‌، زیاره‌تی دین و زادی دگه‌ل خوه‌ دبن و ل ور دخون، هه‌روه‌سا رۆژا توافێ سبێ زوو دیسا مجێور سماتێ دورست دكت و ئه‌ڤ تواف ژی مینا یێن دن، ل ناڤ ئێزدیان ب كه‌یف و دیلان ده‌رباس دبت.\n\n22- توافا شێخ بادر ل گوندێ سرێچكا: هه‌ر سال ل گوندێ سرێچكا ل مه‌ها گولانێ توافه‌ك ژێرا دهێته‌ گێران و تێدا چه‌ند رێورسم دهێنه‌ ئه‌نجامدان، ژ وان: چێكرنا سماتێ، جوانكرنا په‌ری یێن ب سه‌رێ قوبێ ڤه‌، تواف بوون و ... هتد، ئه‌ڤ تواف وه‌كو توافێن دن، ب كه‌یف و خوه‌شی و دیلان دهێته‌ ده‌رباسكرن، ب ڤی ره‌نگی: به‌ری توافێ ب چه‌ند رۆژان، مجێورێ گوندی ل دان و خوی (خێرێ) دگه‌رت ب مه‌به‌ستا چێكرنا سماتێ، هێڤارا توافێ، مجێور دگه‌ل خه‌لكێ گوندی په‌ری یێن هلێلا سه‌رێ قوبێ ڤه‌، دبێژنێ \"لفه‌\" دگه‌ل ده‌نگێ شازێ ئێزی دگهۆرن، پشتی هنگی داوه‌ت و كه‌یف و خوه‌شی ده‌ستپێدكن، خه‌لكێ گوندی د ڤێ هه‌لكه‌فتێ دا قوربانێن خوه‌ سه‌رژێدكن و خێرا دكن، تشتێ بالكێش د ڤێ توافێ دا، خه‌لكێ گونجی زاردێ خوه‌ ل هێڤارا توافێ ل دانێ سبێ نیڤرۆ دبنه‌ به‌ر مه‌زاری و ل سه‌ر فه‌قیر و به‌له‌نگازان دابه‌ش دكن، پشتی هنگی جاره‌كا دن داوه‌ت و دیلان ده‌ستپێدكن و ل داویێ ژی كابانی دیلانێ دكن دبێژنێ: دیلانا كابانیان.\n\n23- توافا شێخ خدرێ شه‌مسا ل گوندێ شێخدرێ: سالانه‌ ل مه‌ها گولانێ توافا وی دهێته‌ گێران، رێ و رسمێن وێ ژی مینا توافێن دنن، رێ و رسمێن هه‌ره‌ سه‌ره‌كی، نووكرنا لفێن هلێلا قوبێنه‌ و چێكرنا سماتێ یه‌، ئه‌ڤ تواف ب كه‌یف و خوه‌شی و دیلان دهێته‌ گێران.\n\n24- توافا شێشمس ل گوندێ گرێپانێ: سالانه‌ تواف و مناسبه‌تێن تایبه‌ت ژێرا ل ده‌ڤه‌رێن ئێزدیان لبه‌ر مه‌زارگه‌هێن وی دهێنه‌ گێران، مینا: توافا شێشمس ل گوندێ گرێپانێ ل كۆمه‌لگه‌ها شاریا و گوندێ جه‌فری ل شنگالێ. رێ و رسمێن هه‌ره‌ سه‌ره‌كی، نووكرنا لفێن هلێلا قوبێنه‌ و چێكرنا سماتێ یه‌، ئه‌ڤ تواف ب كه‌یف و خوه‌شی و دیلان دهێته‌ گێران.\n\n25- توافا شێخ عنزه‌رووت ل گوندێ خه‌رشانیا: سالانا ل ده‌سپێكا مه‌ها گولانێ توافا وی ژ بال خه‌لكێ گوندێ خه‌رشه‌نییا و ركئاڤایێ ڤه‌ دهێته‌ كرن، د ڤێ توافێ دا، په‌ری ( كنجكێن هلێلێ) و هلێل ب خوه‌ ( ئه‌و سه‌مبوونا ب سه‌رێ قوبێ ڤه‌) ب ئاڤا كانییا سپی دهێته‌ نووكرن و جوانكرن، هه‌روه‌سا خه‌لك ژی قوربانیان ژێرا د دن.\n\nخه‌لكێ گوندێ خه‌رشانیا، یان هه‌ر كه‌سه‌كی بخوازت دكارت رۆژی یا وی بگرت، و شێخێن ناسردین ل خه‌رشه‌نیا رۆژێ یا وی ل هه‌فتی یا ئیكێ یا به‌ری رۆژیێن ئێزی ل زڤستانێ دگرن.\n\n26- توافا شێخ مه‌همه‌د ل گوندێ دۆغاتا: سالانه‌ ل مه‌ها نیسانێ ل گوندێ گر خاسێ ل شێخان توافه‌ك ژێرا دهێته‌ گێران و ئێك ژی ل ده‌سپێكا مه‌ها گولانێ ل گوندێ دۆغاتا ل ده‌ڤه‌را ئه‌لقوش ژێرا دهێته‌ گێران.\n\n27- توافا شێخ مه‌همه‌دێ باشیكێ: سالانه‌ توافا وی ل مه‌ها نیسانێ ل ده‌ڤه‌را باشیكێ دهێته‌ گێران، تێدا چه‌ندین مه‌راسیمێن دینی دهێنه‌ ئه‌نجامدان.\n\n28- شێخ مه‌همه‌دێ جندار ل خانكێ: سالانه‌ ل ده‌سپێكا مه‌ها گولانێ توافه‌ك ژێرا دهێته‌ كرن، د ڤێ توافێ دا خه‌لكێ گوندێ خانكا كه‌ڤن رێ و رسمێن توافا وی دكن، ل ڤان سالێن داویێ خه‌لكێ گوندێ خێراڤایێ ژی ب توافا خوه‌ دزانن و قوربانیان د دن، به‌ری توافێ خلمه‌تكار قوبا وی جوان و سپی دكن، ل رۆژا توافێ په‌ری یێن هلێلێ دهێنه‌ گهۆرین و نووكرن و سمات ژ بال مجێوری ڤه‌ كو شێخێ شه‌مسایه‌ دهێته‌ چێكرن و ل سه‌ر خه‌لكێ به‌لاڤ دكن، خه‌لك ب شاهی و دیلانا ڤێ توافێ ده‌رباز دكن.\n\n29- توافا شێخ مه‌همه‌دێ خۆرستانێ ل گوندێ دۆغاتا: سالانه‌ توافه‌كه‌ به‌رفره‌ه ژێرا ژ بال خه‌لكێ گوندێ دۆغاتا ڤه‌ دهێته‌ گێران، د ڤێ توافێ دا، خه‌لكێ گوندێ دۆغاتا و ده‌ردۆر رێ و رسمێن توافا وی دكن، به‌ری توافێ خلمه‌تكار قوبا وی جوان و سپی دكن، قوربانیان د دن، ل رۆژا توافێ په‌رییا وی دهێته‌ سواركرن كو دهێته‌ گهۆرین و نووكرن، سمات ژ بال مجێورێ ڤه‌ دهێته‌ چێكرن و ل سه‌ر خه‌لكێ به‌لاڤ دكن، خه‌لك ب شاهی و دیلان و كه‌یف و خوه‌شی ڤێ توافێ د گێرن.\n\n30- توافا شێخوبه‌كر ل گوندێ بابیرێ و باحزانێ: سالانه‌ توافا وی ل داوی یا مه‌ها نیسانێ ل گوندێ بابیرێ ل نێزیكی سكرێ موسل و هه‌روه‌سا توافه‌كه‌ وی یا دن ل ده‌سپێكا مه‌ها گولانێ ل به‌حزانێ دهێته‌ گێران، ئه‌ڤ توافه‌كا ناڤداره‌ ل ده‌ڤه‌رێ و ب شاز و گره‌، چه‌ندین رێورسم تێدا دهێنه‌ ئه‌نجامدان.\n\n31- توافا شێخێ مخفی ل جه‌گانه‌: سالانه‌ ل مه‌ها گولانێ ل گوندێ جه‌گانه‌ ل ده‌ڤه‌را بابیرێ توافا وی دهێته‌ كرن.\n\n32- توافا عه‌بدێ ره‌ش ل گۆمه‌لگه‌ها دێره‌بوونێ:  سالانه‌ توافا وی ل مه‌ها نیسانێ و تایبه‌تی ئینیا پشتی عیدا سه‌رسالێ ل گۆمه‌لگه‌ها دێره‌بووونێ ل ده‌ڤه‌را هه‌وێرییا دهێته‌ گێران، توافه‌كه‌ ناڤداره‌ و هه‌وێری ژ هه‌ر ده‌ڤه‌ره‌كا ئێزدیان لێ خرڤه‌دبن و رێ و ره‌سمێن توافێ دگێرن.\n\n33- توافا عومه‌ر قامچی ل ده‌ڤه‌را باشیك و به‌حزانێ: د كه‌ڤن دا رێوره‌سم توافێ ل به‌ر ئه‌ڤی مه‌زارگه‌هی دهاتنه‌ ئه‌نجامدان، لێ پشتی ڤالابوونا ئێزدیان ژ ڤی گوندی، ئه‌و رێ و رسم ژی سه‌كنینه‌.\n\n34- توافا كورێ ره‌وال ل گوندێ خه‌وشابا: به‌رێ توافا كورێ ره‌وال ل 24ی نیسانێ ل گوندێ خه‌وشابا د هاته‌ كرن و چه‌ند رێورسم لێ دهاتنه‌ ئه‌نجامدان، ل سه‌ر میرێ شێخان و بابا شێخ فه‌ر بوو ل ڤێ توافێ ئاماده‌بن، هه‌روه‌سا خیڤه‌ت ل نك مه‌زارێ د هاتنه‌ دانان و جریدانا سواران د هاته‌ كرن، هه‌روه‌سا ژی سمات د هاته‌ چێكرن، پاشی ئه‌ڤ قوب ژی كه‌ته‌ به‌ر هه‌وا خرابكرنێ، لێ ل ڤێ داویێ جاره‌كا دن هاته‌ ئاڤاكرن و ده‌ست ب رێ و ره‌سمێن توافا وی هاتی یه‌ كرن.\n\n35- توافا مه‌لكێ مێران ل باشیكێ: سالانه‌ ل مه‌ها نیسانێ ل ده‌ڤه‌را باشیك و به‌حزانێ، توافه‌كه‌ ژ هه‌ژی ژێرا دهێته‌ گێران و چه‌ند مه‌راسیمێن تایبه‌ت ب توافێ ڤه‌ لێ دهێنه‌ ئه‌نجامدان.\n\n36- توافا مه‌مێ ئێسییان ل گوندێ ئێسیان:  سالانه‌ ل ناڤه‌راستا مه‌ها گولانێ توافا وی ژ لایێ خه‌لكێ ئێسییان ڤه‌ ل گوندێ ئێسییان دهێته‌ گێران.\n\n37- توافا مه‌لك ناسردین ل باشیكێ: سالانه‌ ل ده‌سپێكا مه‌ها گولانێ توافه‌ك ژێرا تێ كرن ژلایێ خه‌لكێ باشیكێ ڤه‌.\n\n38- توافا نه‌بی نوح ل گوندێ خه‌تارێ:  سالانه‌ توافه‌ك ژێرا دهێته‌ گێران  ژ بال خه‌لكێ گوندێ خه‌تارێ ڤه‌ و تێدا چه‌ندین مه‌راسیمێن وه‌ك: جوانكرنا په‌ری یێن هلێلا قوبێ، چێكرنا سماتێ، توافبوون و شاهی و دیلان دهێنه‌ ئه‌نجامدان.\n\n39- توافا یوسف قه‌ره‌نی ل ده‌ڤه‌را باشیكێ:  سالانه‌ پشتی توافا شێخوبه‌كر ل به‌حزانێ ب ئینییه‌كێ، خه‌لكێ باشیك و به‌حزانێ قوربانیان د دن و ب ده‌ف و شباب دچنه‌ به‌ر مه‌زارێ یوسف قه‌ره‌نییه‌ و زیاره‌تی دبن، ئانكو وه‌كی توافێ یه‌، تواف هه‌لكه‌فته‌كا ئۆلی و جڤاكی یه‌.\n\n40- گاڤانێ زه‌رزا: سالانه‌ ده‌مێ تاووس دهێته‌ گوندی، دڤێت ل ده‌سپێكێ ببنه‌ به‌ر مه‌زارێ گاڤانێ زه‌رزان و ل وێرێ قه‌وال مۆزیكا دینی ( ده‌ف و شبابان) لێ دخن و قه‌ول و به‌یت و قه‌سیده‌یێن دینی دبێژن، ئه‌ڤه‌ ژی خاله‌كا زۆر گرنگه‌، ژ به‌ر كو چه‌ندین مه‌زارگه‌هێن دن ژی ل گوندێ هه‌نه‌ و ئه‌ڤ مه‌زاركه‌ه وه‌ك قوناغ هه‌لبژارتنه‌، ئه‌ڤه‌ ژی گرنگی یا مه‌زاری و هه‌روه‌سا بهێزی و مه‌زنی یا قه‌ولڤان گاڤانێ زه‌رزا دیار دكت.\n\n41- توافا كه‌ره‌جال ل گوندێ سینا: سالانه‌ توافه‌كا به‌رفره‌ه ل مه‌ها نیسانێ و ب تایبه‌تی ژی ب چارشه‌مبوویا دوویێ ژ نیسانا شه‌رقی، ئانكو هه‌فتییه‌كێ پشتی عیدا سه‌رسالێ ل گوندێ سینا- گۆمه‌لگه‌ها شاریا ل سه‌رێ چیایێ كه‌ره‌جال ژێرا تێ كرن و رێ و ره‌سمێن تایبه‌ت دهێنه‌ ئه‌نجامدان، ژ وانا:\n\n- هه‌ر ژ سبێ زوو به‌ری رۆژ ده‌ركه‌فت، خه‌لك ب لنگان ب سه‌ر چیایێ كه‌ره‌جال دكه‌ڤت و دچته‌ به‌ر مه‌زارێ وی و تواف دبت.\n\n- قوربانی دهێنه‌ دان\n\n- سمات دهێته‌ چێكرن\n\n- ئێشیك دهێته‌ كێشان، ئه‌ڤ رێ و رسما ئێشیكێ ل به‌ر ڤێ توافێ ب تنێ دهێته‌ گێران، ب ڤی ره‌نگی یه‌: رێڤه‌چۆنه‌كا تایبه‌ته‌، زه‌لامێن عه‌شیره‌تا قائیدیان ب شال و شه‌پك و جه‌مه‌دانی ل سه‌ر سه‌رێ وان و هه‌ر یه‌كی ژی هنه‌ك په‌لێن داران د به‌ر سه‌رێ وان را، ژنك ژی ب جل و به‌رگێن ئێزدیان یێن تایبه‌ت و ب ده‌ست قوتان و هلهلاندن دگه‌ل ده‌نگێ دهۆل و زرنان و تاوا بخورێ بۆ ماوه‌یه‌كی پشت و پشت ب رێڤه‌ دچن. ئه‌ڤێ مه‌راسیمێ دوو واتا هه‌نه‌:\n\nئێك: ئێشیك، خاتر خوه‌ستنه‌ ژ ڤی خاسی\n\nدوو: ئه‌ڤ عه‌ده‌ته‌ ژ ده‌مێ كراسگهۆرینا وی ژێرا كرن.\n\n42- توافا سوارێ بۆزێ: سالانه‌ پشتی عیدا سه‌رسالێ ب دوو رۆژان، توافا سوارێ بۆزێ دهێته‌ گێران، عیدا سه‌رسالێ دكه‌فته‌ چارشه‌مبویا ئێكێ ژ مه‌ها نیسانێ شه‌رقی.\n\nسه‌ما: گۆڤه‌نده‌كه‌ دینی یه‌ زۆر یا پیرۆزه‌ ل جه‌م ئێزدیان كو خوه‌دی فه‌لسه‌فه‌یه‌، ل هێڤارا توافا وی سه‌ما ژلایێ دیندار و سه‌ماكێشێن ئێزدیان ڤه‌ دهێته‌ كێشان.\n\n43- توافا خدرالیاس: سالانه‌ ل هنده‌ك ده‌ڤه‌رێن ئێزدیان توافه‌كێ ژێرا دگێرن، مینا: باعدرێ، ل مه‌ها سباتێ خه‌لكه‌كی زاڤ قه‌ستا مه‌زارێ وی دكن، لێ زیاره‌تی دبن، ئاخا مه‌زارێ وی ل ئه‌نییا خوه‌ د دن، كه‌یف و شاهیان ئه‌نجام د دن. د هه‌مان رۆژدا ئێزدی ل ده‌ڤه‌را دێره‌بوونێ ل زاخۆ ژی قه‌ستا به‌ر نیشانا وی دكن و لێ خرڤه‌دبن و زیاره‌تی دبن، رۆژا پشتی هه‌لكه‌فتا خدرلیاس، رۆژا خدر نه‌بی یه‌، د وێ رۆژێ دا ژی خه‌لك قه‌ستا به‌ر مه‌زارێ دكه‌ت، هه‌روه‌سا گوندێ كه‌رسافێ د مه‌ها گولانا شه‌رقی دا ب كه‌یف و شاهی توافا وی دكن، تواف ژی هه‌لكه‌فته‌كا دینی و جڤاكی یه‌.\n\n44- توافا بازیدی به‌ستامی ل خانكێ:  ل گوندی خانكا كه‌ڤن یێ نها سه‌ر ب كومه‌لگه‌ها خانكی ڤه‌ یه‌ ل دهۆك، مه‌زاره‌كی مه‌زن یێ بازیدێ به‌ستامی هه‌یه‌ و ل به‌ر ڤی مه‌زاری توافه‌ك به‌رفره‌ه ژێره‌ تێ كرن، ئه‌ڤ تواف دكه‌فته‌ د ئینییا دوویی دا ژ هه‌یفا گولانی ژ هه‌ر ساله‌كی.\n\nول ڤێرێ و ل هێڤارا رۆژا توافی سبێ زوو به‌ری رۆژ هلاتی، شازبه‌ند ب زرنێ شازێ ئێزی لێ دخت شازی ئێزی ژ لایێ ئێزدیان ڤه‌ ل به‌راهییا ته‌مبور لێ خستنێ ئه‌و تێ ژه‌نین، پشتی شازێ ئێزی تێ لێخستن، به‌ستامی (ئیلا باسته‌میان) قوربانیان د دن و ل هه‌ڤ  كۆم دبن، دهۆل لێ ددت و دیلانان دكن، هه‌ر ژ سبێ زوو ده‌ به‌ستامی به‌شداریێ دڤێ هه‌لكه‌فتێ دا دكن ب تایبه‌تی ژی دگه‌ل وان ئێلان یێن مریێن خوه‌ ل به‌ر مه‌زاری بازید بن ئاخ دكن مینا ئێلین\" مامه‌ینا ،ره‌شا ،هاجگا ،كه‌شكۆكا، نه‌عمانی و موسانا\".\n\nد ڤێ رۆژێ دا و ب ڤى هه‌لكه‌فتێ مجێور ب ئاماده‌كرن و پێشكێشكرنا خوارنه‌كا پیرۆز رادبت دبێژنێ \"سماتا بازید\" و ده‌ما سمات دهێته‌ ئاماده‌كرن مجێور ب ده‌نگه‌كی بلند گازی دكت دا خه‌لك بهێته‌ وێ خوارنێ و به‌شداریێ د خوارنێ دا بكت و خێراتان ژ بۆ مه‌زاری بدن، زه‌لام و ژنك ب جلكێن جوان و ره‌نگا و ره‌نگ به‌شداریێ د ڤێ ڤیسته‌ڤالا ئولى دا دكن، دیلان و گۆڤه‌ندان دگێرن، ل مه‌زارگه‌هێ زیاره‌تی دبن و تواف دكن، ئه‌ڤ  چالاكی ژی ل به‌ر ده‌نگێ ده‌ڤ و شباب و دهۆل و زرنان دهێنه‌ كرن كه‌سێن مایی ژی ل ده‌ردۆرێن قه‌برێن مریێن خوه‌ یێن ل به‌ر مه‌زاری كوم دبن.\n\nهێژایی گوتنی یه‌ سماتا بازیدێ به‌ستامی ل سه‌ر خه‌لكێ گوندی دهێته‌ پارڤه‌كرن لێ سفرا داویێ یا دبێژنێ: \"بنى سفرا بازید\" به‌هایه‌كی مه‌زنتر هه‌یه‌ له‌ورا خه‌لكێ گوندی كوم دبت و ئه‌و بنێ سفری بۆ وی دكه‌ڤت یێ ب ڤی هه‌لكه‌فتێ پتر خێرێ پێشكێش بكت و پشتی هنگی گشت دچنه‌ گوندی و پشتی گوته‌بوونا رێ و رسمان، جاره‌كا دن ل نیڤه‌كا گوندی ل هه‌ف كوم دبن و دیلانا داویێ دكن، دبێژنه‌ ڤێ دیلانێ \"دیلانا كابانیان\"، ئانكو ڤیسته‌ڤال و چالاكییه‌كا وان ژنكایه‌ یێن ژ به‌ر چێكرنا خوارنێ و مالێ به‌ری هنگی نكاری ل رێ و رسمیێن تواڤێ ئاماده‌ ببن. توافا بازیدی به‌ستامی یێ ئختیار و توافێن دن ب ڤی ره‌نگی نه‌ ژ بلی هنده‌ك جوداهیێن بجووك د هنده‌ك توافان ده‌ به‌رچاڤ دبن.\n\n.\"\n\n "
      },
      {
        "title": " 6-3. جه‌مایێن ئێزدییان ل ده‌ڤه‌را شنگارلێ ",
        "content": " \"\n\nهه‌ر سال ل ده‌سپێكا مه‌ها هه‌شت ئێزدیێن ده‌ڤه‌را شنگالێ رادبن ب گێرانا رێ و رسمێن تواف (جه‌ما) یێن خاس و چاكێن ئێزدیا لبه‌ر مه‌زارگه‌هێن وان و هه‌تا هه‌یڤا 10 به‌رده‌وام دبن، ئێكه‌ك جه‌ما ل ده‌ڤه‌رێ جه‌مایا مه‌زارگه‌هێ شه‌رفه‌دینه‌ و دوماهیك جه‌ما جه‌مایا مه‌زارگه‌هێ شێبل قاسمه‌، هه‌روه‌سا رێورسم و داب و نه‌ریتێن ئه‌ڤان هه‌موو جه‌مایه‌ وه‌ك ئێكن، پێك هاتینه‌ ژ دوعاكرنی بۆ ب ده‌ستڤه‌ئینانا هیڤی و مرازێن خۆ ژ خودێ و خودانێ ئه‌وی مه‌زارگه‌هی، و بلاڤكرنا ئاشتی و سه‌قامگیری و حه‌ژێكرن و ڤیانێ بۆ هه‌موو خه‌لكێ.\n\nكورتیه‌ك لسه‌ر ئه‌وان جمایێن ل ده‌ڤه‌را شنگالێ دهێنه‌ گێران:\n\n1- جمایا ئێزی:  هه‌ر سال جمایا ئێزی هه‌فتیه‌كی پشتی جمایا هاجیالی ل داوی یا مه‌ها شه‌ش ل گوندێ تیرڤێ ل باكووری چیایێ شنگالێ دهێته‌ گێران، هه‌زاران كه‌س ل خه‌لكێ ده‌ڤه‌رێ به‌شداری ل جمایا ئه‌ڤێ مه‌زارگه‌هێ دكه‌ن ب مه‌ره‌ما زیاره‌تبوونێ و تێدا چه‌ندین رێورسم ب شاز و گر دهێنه‌ ئه‌نجامدان و خه‌لك ژی د وێ رۆژێ دا قوربانیان د دن. رێورسمێن ئه‌ڤێ جمایێ جو جێوازیی نینن دگه‌ل جمایێن دی یێن ل گوندێن ده‌ڤه‌را چیایێ شنگالێ دهێن گێران.\n\n2- جمایا پیر هاجیال: سالانه‌ ل مه‌ها ته‌باخێ جما (توافه‌ك) ل كوندێ ئاسان ل سه‌روویی مه‌زارگه‌هێ شه‌رفه‌دین ژێرا دهێته‌ ئه‌نجامدان ل ده‌ڤه‌را شنگالێ. رێ و ره‌سمێن ئه‌ڤێ جمایێ بۆ ماویێ دوو رۆژا ( پێنچ شه‌مبوویێ و ئینێ) دهێنه‌ گێران، به‌هرا بتر رێ و ره‌سمێن ئه‌ڤی جمایێ ل رۆژا ئینیێ دهێته‌ ئه‌نجامدان، كو پێك دهێن ژ: سواركرنا په‌ری و هلێلا ئه‌ڤی مه‌زارگه‌هێ ب رێ و رسمه‌كا تایبه‌ت ژلایێ خه‌لكێ به‌شدابووی ڤه‌، پشتی دهێته‌ مۆركرن ب ئاڤا كانیا بیر شه‌رفه‌دین. د ئه‌ڤێ جمایێ دا خوارنه‌كا تایبه‌ت دهێنه‌ دروست كرن بۆ سه‌ره‌دانكرێن ئه‌ڤی جمایێ، دبێژنێ: سمات. هه‌روه‌سا قه‌ولێ ماكێ دهێته‌ گۆتن ژلایێ پیاوێن ئاینی ڤه‌، پشتی ب دوماهیك هاتنا رێ و رسمێن ئاینێ ل دوماهیێ گۆڤه‌ند و شاهی و دیلان دهێنه‌ گێران ژلایێ خه‌لكێ به‌شداربووی ڤه‌.\n\n3- جمایا پیرێ ئه‌ورا: سالانه‌ ل مه‌ها ئه‌یلولێ جمایا (توافا) وی ل باشووری گوندێ زیروه‌ ب دووراتیا 30كم ل ناحیه‌ شه‌مالێ ل چیایێ شنگالێ دهێته‌ گێران، قوربانی دهێنه‌ دان و په‌ری یا (پارچه‌كا قوماشی یا پیرۆزه‌) وی ب رێورسمه‌ك هه‌ژی و ب جۆش دهێته‌ جوانكرن، په‌ری یا پیرێ ئه‌ورا د هوندور مه‌زارێ ب خوه‌ دایه‌، نه‌ك وه‌كو یێن هنده‌ك بابچاكان د رۆژێن توافان دا په‌ری یێن سه‌رێ هلێلا دهێنه‌ جوانكرن، یێن په‌ری یێن هوندور دهێنه‌ جوانكرن، گه‌له‌ك جاران سندرووك د ژۆردانه‌، یان ژی ئاخا وی تێدایه‌. هه‌روه‌سا رێ و ره‌سمێن ئه‌ڤێ جمایێ بۆ ماویێ دوو رۆژا ( پێنچ شه‌مبوویێ و ئینێ) دهێنه‌ گێران.\n\n4- جمایا چلمێران: سالانه‌ ل مه‌ها ئه‌یلولێ جمایا وی ل سه‌رێ چیایێ شنگالێ ل بلندترین لوتكا چیایی دهێته‌ گێران، جما ژی، هه‌لكه‌فته‌كه‌ دینی یه‌، سالێ جاره‌كێ ب جۆشه‌كا مه‌زن خه‌لك ل به‌ر مه‌زارێ كۆم دبن و ب كه‌یف و خوه‌شی رێ و ره‌سمان دگێرن و قوریانیان د دن، جمایا چلمێران ل شنگالێ ناڤداره‌.\n\n5- جمایا شێبل قاسم: سالانه‌ ل ده‌سپێكا مه‌ها چرییا ئێكێ جمایا شێبل قاسم ل سه‌رێ چیایێ كه‌رسێ ل گوندێ كولكان ده‌ڤه‌را شنگالێ دهێته‌ گێران و ل ده‌ڤه‌رێ جمایه‌كا گه‌له‌گ ناڤداره‌، هه‌روه‌سا ل به‌ر هه‌موو مه‌زار و نیشانگه‌هێن وی، قوربانی دهێنه‌ دان و سمات دهێته‌ چێكرن.\n\n6- جمایا شێخ رۆمێ: سالانه‌ توافه‌ك (جمایه‌ك) دناڤبه‌را  گوندێ قودێسا زراڤك و عه‌مه‌ران دا ل ده‌ڤه‌را شنگالێ ژ بال خه‌لكێ شنگال ڤه‌ ژێرا دهێته‌ گێران، سمات دهێته‌ چێكرن، په‌ری دهێنه‌ جوانكرن و گهۆرین، خه‌لك ژی دیلان و شاهیان دكن.\n\n7- جمایا شێشمس: سالانه‌ ل دوماهیكا مه‌ها ئه‌یلولێ جمایا شێشمس ل گوندێ جه‌فری ده‌ڤه‌را شنگالێ دهێته‌ گێران، هه‌روه‌سا ل به‌ر مه‌زارگه‌هێ وی، قوربانی دهێنه‌ دان و سمات دهێته‌ چێكرن، په‌ری دهێنه‌ جوانكرن و گهۆرین، خه‌لك ژی دیلان و شاهیان دكن.\n\n8- جمایا شێخێ ره‌مبووسی: سالانه‌ به‌ری جمایا شیخادی ب هه‌فتیه‌كێ، جه‌مایا شێخێ ره‌مبووسی ل گوندێ ره‌مبووسیێ ل ده‌ڤه‌را شنگال دهێته‌ گێران، خه‌لكێ گوندی قوربانیان د دن و سماتێ دروست دكه‌ن، دبێژنه‌ ڤێ سماتێ \" سماتا شێخێ ره‌مبووسی\".\n\n9-  جمایا شێشمس و شێخ به‌ركات: هه‌ر سال پشتی 21 رۆژان ل گێرانا جمایا شه‌رفه‌دین، جمایا هه‌ردوو مه‌زارگه‌هێن ( شێشمس و شێخ بركات) ل رۆژهه‌لاتێ گوندێ اوسفا ل ده‌ڤه‌را شنگالێ دهێته‌ گێران، جونكی ئه‌ڤ هه‌ردوو مه‌زارگه‌هه‌ دكه‌فنه‌ نێزیك ئێك، ده‌ ئێك شوینێ جوگرافى دا. سالێ جاره‌كێ ب جۆشه‌كا مه‌زن خه‌لك ل به‌ر مه‌زارێ كۆم دبن و ب كه‌یف و خوه‌شی رێ و ره‌سمێن ئه‌ڤێ جمایێ دگێرن و قوریانیان د دن. هه‌وره‌سا داره‌كا تویی ل نێزیكی ئه‌ڤی مه‌زارگه‌هێ هه‌یه‌، لده‌مێ خه‌لك سه‌ره‌دانا ئه‌ڤی مه‌زارگه‌هی دكه‌ن، هنده‌ك جقێن ئه‌ڤێ دارێ ژێ ڤه‌دكه‌ن و به‌ر سه‌رێ خۆ ڤه‌ دكه‌ن، ب مه‌به‌ستا زیاره‌تبوونێ. ل نێزیك ئه‌ڤی مه‌زارگه‌هێ جهه‌ك هه‌ی بناڤێ (مه‌قته‌ره‌) به‌رێ نۆكه‌ (گێچ) تێدكرنێ بۆ سپیكرن و جوانكرنا ئه‌ڤان مه‌زارگه‌هان، به‌لێ پشتی ئه‌ڤ مه‌زاركه‌ه هاتینه‌ نوژه‌نكرن، ئه‌ڤ رێ و ره‌سم نه‌ماینه‌.\n\n10- جمایا شه‌رفه‌دین: جمایا شه‌رفه‌دین ئێكه‌ ژ مه‌زنترین جه‌مایێن ده‌ڤه‌را چیایی شنگالی و سالانه‌ ل نیڤا هه‌یڤا ته‌باخی ل گوندێ راشد ل ناحیه‌ سنونێ دئێته‌ گێران و ب هه‌زاران خه‌لك پشكداریی تێدا دكه‌ن ژ هه‌موو چێنا و ته‌خان ل ده‌ڤه‌را شنگالی به‌ری جمایی خه‌لك ب رۆژه‌كی دچنه‌ به‌ر مه‌زارگه‌هێ شه‌رفه‌دین (رۆژا پێنچ شه‌مبوویى) و هه‌ر هوزه‌ك و مالبه‌ته‌ك ژ ئه‌شیرێن چیایی شنگالی خیرا خۆ چێدكه‌ن و به‌لاڤدكه‌ن و رۆژا ل دوڤدا دى په‌ریا قوبا شه‌رفه‌دین سوار كرن، دێ هنده‌ك ئولدار و دگه‌ل مجێوری شه‌رفه‌دێن دێ په‌ریی به‌نه‌ سه‌ر بیرا شه‌رفه‌دین مۆردكه‌ن ل گه‌ل رێزگرنا قه‌ول و به‌یتان و خه‌لكى ئاماده‌بووی دێ چن لێ په‌ریێ زیارت به‌ن، و هیڤیێن خۆ شه‌رفه‌دین دخوازت دا مرادا وان ب ده‌ست ڤه‌ بیت، ل داویێ دێ كه‌سه‌ك وێ په‌ری سواركه‌ت رۆژا لدویڤدا دى ئێته‌ به‌ر قوبێ و فتو و خیرا خودا مجێورى. ل رۆژا جمایێ هنده‌ك بریار دئێنه‌ دان، ئه‌و ژی  دێ به‌هایی ده‌خل و دانی ئێته‌ دان دێ شێخه‌ك ژ شێخێن ئامادینا چیته‌ سه‌ر بانى قبه‌ ئامادین ب ره‌خ قبه‌ شه‌رفه‌دین ڤه‌ یه‌، و ب ده‌نگه‌كی بلند بانگه‌ت و دێ بێژت ده‌خل و دان ئه‌ڤ سال ب هه‌ڤ قه‌سێیا، ل پشتی جمایی ده‌هیك دهێته‌ كۆمكرن، چونكی جمایا شه‌رفه‌دین په‌یوه‌ندی ب وه‌رزێ چاندنی ڤه‌ هه‌یه‌ دوماهیكا چنینا ده‌خل و دانی یه‌.\n\n11- جمایا شێخ قوریش: سالانه‌ ل هه‌فتیا ئێكێ مه‌ها ئه‌یلولێ جمایا شێخ قوریش ل گوندی ناسریه‌  ل ده‌ڤه‌را شنگالێ ل به‌ر ئه‌ڤی مه‌زارگه‌هی دهێته‌ گێران، هه‌روه‌سا ل به‌ر مه‌زارگه‌هێ وی، قوربانی دهێنه‌ دان و سمات دهێته‌ چێكرن، په‌ری دهێنه‌ جوانكرن و گهۆرین، خه‌لك ژی دیلان و شاهیان دكن، دوعا و مرازا بخۆ دخوازن.\n\n12- جه‌مایا مه‌زاری شێخ مه‌ند و ئامادین: سالانه‌ ل پشتی وه‌رزێ پایزێ ل مه‌ها ئه‌یلولێ جمایا مه‌زارێ شێخ مه‌ند و ئامادین ل  ناوچه‌ی خلیقی ل ده‌ڤه‌را شنگالێ ل ل به‌ر ئه‌ڤان هه‌ردوو مه‌زارگه‌هان دهێته‌ گێران جونكی ئه‌ڤ هه‌ردوو مه‌زارگه‌ه دكه‌ڤنه‌ ئێك شوینێ جوگرافى دا. د ئه‌ڤێ جمایێ دا، قوربانی دهێنه‌ دان و سمات دهێته‌ چێكرن، په‌ری دهێنه‌ جوانكرن و گهۆرین، خه‌لك ژی دیلان و شاهیان دكن، دوعا و مرازا بخۆ دخوازن.\n\n13- جمایا سوارێ گێدۆكێ: هه‌ر سال جه‌ژنا جمایا سوارێ گێدۆكێ  ل مه‌ها تشرینا ئێكێ ل گوندێ بارایێ ده‌ڤه‌را شنگالێ ل ئالیێ باكورێ رۆژئاڤایێ چیایێ شنگالێ راسه‌رێ كۆرا سمۆقێ دهێته‌ ب رێڤه‌برن ژلایێ خه‌لكێ ده‌ڤه‌رێ ڤه‌.\n\n14- جه‌مایا مه‌لك فخره‌دین: سالانا جمایا مه‌زارگه‌هێ مه‌لك فخره‌دین ل 18ی مه‌ها ئه‌یلولێ ل باشورێ رۆژئاڤایێ چیایێ شنگالێ ل سه‌رووی گوندێ سه‌كینییه‌ ل ده‌ڤه‌را شنگالێ ب رێڤه‌دچیت.\n\n15- جه‌مایا شێخ حه‌سن: سالانه‌ جمایا مه‌زارگه‌هێ شێخ حه‌سن ل رۆژه‌كا ئینێ ل مه‌ها ده‌ه ل گوندێ گاباره‌ ل باشورێ چیایێ شنگالێ  ب رێڤه‌ دچیت.\n\n16- جمایا شێخ مه‌ند: سالانه‌ ل مه‌ها ده‌ه جمایا شێخ مه‌ند ل گوندی جداله‌ ل باشوری رۆژئاڤایی چیایێ شنگالێ ل ده‌ڤه‌را شنگالێ ل به‌ر ئه‌ڤی مه‌زارگه‌هی دهێته‌ گێران، هه‌روه‌سا رێ و ره‌سمێن تایبه‌ت لبه‌ر ئه‌ڤێ مه‌زارگه‌هێ دهێنه‌ گێران ژ خه‌لكێ ڤه‌، مینا: قوربانی دهێنه‌ دان و سمات دهێته‌ چێكرن، په‌ری دهێنه‌ جوانكرن و گهۆرین، خه‌لك ژی دیلان و شاهیان دكن، دوعا و مرازا بخۆ دخوازن. \n\n17- جمایا مهما ره‌شان: سالانه‌ ل دوماهیكا مه‌ها نه‌ه جمایا مهما ره‌شان د ناڤبه‌را گوندی ته‌با و باژێرێ شنگالێ دا، له‌سه‌ر لێواری چیاكه‌ ل ده‌ڤه‌را شنگالێ دهێته‌ گێران و ل ده‌ڤه‌رێ جمایه‌كا گه‌له‌گ ناڤداره‌، هه‌روه‌سا ل به‌ر هه‌موو مه‌زار و نیشانگه‌هێن وی، قوربانی دهێنه‌ دان و سمات دهێته‌ چێكرن.\n\n18- جمایا پیر هه‌سن ماما: سالانه‌ جمایا مه‌زارگه‌هێ پیر هه‌سن ماما ل ده‌ڤه‌را شنگالێ ژ خه‌لكێ ب رێڤه‌ دچیت، ب گێرانا رێ و ره‌سمێن تایبه‌ت ب ئه‌ڤێ جمایێ ڤه‌.\n\n19- جمایا پیرافات: سالانه‌ جمایا مه‌زارگه‌هێ پیرافات ل قنی مهركا ل چیایێ شنگالێ ل ده‌ڤه‌را شنگالێ ژلایێ خه‌لكێ ڤه‌ ب رێڤه‌ دچیت، ب گێرانا رێ و ره‌سمێن تایبه‌ت ب ئه‌ڤێ جمایێ ڤه‌. \n\n20- جمایا كجك لالش: سالانه‌ ل مه‌ها نه‌ه جمایا كجك لالش ل سه‌رێ چیایێ كه‌رسێ دناڤ گه‌لییه‌كی دا ل گوندێ كولكان ل ده‌ڤه‌را شنگالێ ل به‌ر ئه‌ڤی مه‌زارگه‌هی دهێته‌ گێران، هه‌روه‌سا رێ و ره‌سمێن تایبه‌ت لبه‌ر ئه‌ڤێ مه‌زارگه‌هێ دهێنه‌ گێران ژ خه‌لكێ ڤه‌، مینا: قوربانی دهێنه‌ دان و سمات دهێته‌ چێكرن، په‌ری دهێنه‌ جوانكرن و گهۆرین، خه‌لك ژی دیلان و شاهیان دكن، دوعا و مرازا بخۆ دخوازن.\n\n21-  جمایا بۆقه‌تار بابا: ئه‌ڤ بابچاكه‌ ل ناڤ ئێزدیان گه‌له‌كی كێمه‌، په‌یوه‌ندیه‌كا خورت دگه‌ل ئێلا دنا هه‌بوویه‌، هه‌روه‌سا ته‌سكه‌ره‌یه‌ك هه‌یه‌ خه‌لك رێزى لێ دگرت، ئه‌و ژی پارچه‌ قوماشه‌كی سۆری بچووكه‌ مریدێن بۆقه‌تار بابا ل ناڤ خه‌لكی دگه‌رینن و خه‌لك ژى وێ ته‌سكه‌ره‌یا بۆقه‌تار بابا ب داره‌كی ڤه‌ دكن و ل جهه‌كی بلند یێ مالێ دادله‌قینن و ته‌زكه‌ره‌یه‌كه‌ دن ژی هه‌یه‌ وێ دكه‌نه‌ دناڤ به‌راتان ده‌، ئانكو دوو جۆر ته‌زكه‌ره‌ هه‌نه‌.\n\nهه‌روسا وه‌كه‌ مه‌زاری شه‌خس مه‌زاری بوقه‌تار بابا ژی بوویه‌ گورستانا زاروكان پارچا سه‌ری ژ گوندی خانكا كه‌فن زاروكێن خوه‌ ل به‌ر بن ئاخ دكن. هه‌روسا ژ بلی گوندی خانكا كه‌فن دیسان مه‌زاری بوقه‌تار بابا ل شنگال، سوریا، تركیا و ئه‌رمینیا ژی هه‌یه‌ و جه‌ژن و جه‌مایا وی دگێرن و پیرۆز دكن جمایا وی ژی ل مه‌ها گولانی دكن و فه‌قیرێن ب خه‌رقه‌ دناڤ ئێلا دنا دا هه‌نه‌ دبێژنی \"فه‌قیرێن بوقه‌تار\" ئه‌و وه‌ك مجێوه‌ر و پێشیمامێ دنان دهێنه‌ هژمارتن و سالێ جاره‌كێ دناڤ دگه‌رن و فتوا خوه‌ \"كومدكن \"میرزا حمسه‌ن دنانی وسا باوه‌ر دكت توافا مه‌م شفان ژی به‌رده‌وامییا جه‌مایا بوقه‌تار بابایه‌.\n\nد عید و جه‌مایێن بوقه‌تاربابا دا دنا قوربانیان پێشكیش دكن و عه‌ده‌ته‌ك ژى هه‌بوو ئه‌گه‌ر خوه‌دی زاروكه‌ك دابا ماله‌كى ل سه‌ر وان فه‌رز بوو به‌رانه‌كی د جه‌ژنا وی دا بكن قوربان و خونا وى قوربانێێ ل ئه‌نیا وى زاروكى بدن و ده‌ستماله‌كه‌ سپی ل دۆر سه‌ری وی گرێ د دان و د گوتنه‌ ڤێ عاده‌تێ: سه‌ری فكاندن.\n\nهه‌روسا سه‌مبولا بۆقه‌تار بابا چرایه‌كی چار لولی یه‌ دبێژنی \"چرایی بوقه‌تار\"، ئه‌ڤ چرایه‌ مینا تاووسی یه‌ و یی بچووكه‌ سه‌ری وی كاسه‌ و چار لولی پیڤه‌ هه‌نه‌ بچووكی تام زێر كو دبێژنی \"زیا\" پێڤه‌ هه‌یه‌ كو ئه‌و ژی ل مالا مه‌زنێ ئێلا دنایه‌.\n\n.\"\n\n "
      },
      {
        "title": " 6-4. دانه‌بی د ئێزدییاتییێ دا ",
        "content": "\"\n\nژ كارین پیرۆزن دناڤ جڤاكێ ئێزدییاندا ده‌مێ شێخ یان پیر یان مجێوری به‌ر قوبێ ب مه‌ڕه‌ما خرڤه‌كرنا دانی و خویێ ژبۆ چێكرنا سماتا جه‌ژن و هه‌لكه‌فتێن ئایینی یێن ئێزدییان ل لالشا نوورانی و ل به‌ر نیشانگه‌ه و قوبێن بابچاك و خاسێن  ئێزدییان ل گوند و شاروچكه‌ یان مال ب مال ل ناڤا گوندی دگه‌ریا، كه‌سه‌كی ب سۆر و ب خه‌لات و به‌رات و ب دوعا و درۆزین ئێزدییاتێ د چودنا گه‌ر و مالێن ئێزدییاندا و هه‌موو مال بووی د ڤه‌كری بوون ل ده‌مێ دانه‌بی و هێڤارین جه‌ژنان ئه‌ندامێن مالێ ل جهوركی خه‌لات و به‌راتان زیاڕه‌تی دبوون و ل دور شێانێن خۆ دان و خوی دكره‌ خێر.\n\nپه‌یڤا دانه‌بی ژ دوو په‌یڤان پێكهاتییه‌: \n\nدا ـ داوا ـ ئانكو  ده‌عوا ، نه‌بی ژ نه‌ڤی هاتییه‌ و ل سه‌ر زاراڤێ كه‌ڤنار دگۆتنا نه‌ڤیا نه‌بی و هه‌تا نهۆ ژی په‌یڤا نه‌بی یان نه‌ڤی ل ئه‌رمینیا و جۆرجیا و مسقۆفا و هه‌تا ب سه‌ر حه‌دێ په‌یڤا نه‌بی و نه‌ڤی بۆ ئێك رامانێ بكارتینن. \n\nواتایا ناڤێ دانه‌بی: \n\nدا ـ ده‌عوا + نه‌بی ـ نه‌ڤی = ده‌عوا نه‌ڤی، ده‌عوه‌تا نه‌ڤیێت خاس و باپچاكان. ده‌عوا نه‌ڤیێن خاسان د ئێزدییاتییێ دا باوه‌رییا خودێ ناسینێ یه‌ و هه‌ر ژ كه‌ڤندا و ل سه‌ر ده‌مێ سۆمه‌ریا و به‌ری وان و هه‌تا نهۆ مله‌تێ ئێزدی قوربانی خێر ب خێرا ناڤێ خودێ و خودانیێت خۆ داینه‌ و هه‌ر سال رۆژه‌ك ژ پشتی جه‌ژنا سه‌رێ سالا ئێزدییان هه‌ر ئینی و چارشه‌مبوو دبته‌ دانه‌بی ( ده‌عوا نه‌ڤیێت خاس و باپچاكان) و مجێورێن وان خاسا و هه‌ر وه‌سا مریدێن وان دێ زاده‌كی چێكه‌ن ب خێرا ناڤێ خودێ و خاسێ خۆ یان شێخ یان پیرێ خۆ و ل هێڤارا دانه‌بیێ مجێور دێ بسێ ده‌نگا بانگه‌ده‌ت: سبه‌ دانه‌بیا فلان خاسی یه‌.\n\nڕێوڕه‌سمێن ل هێڤارا دانه‌بی: \n\nئانكو راگه‌هاندن و ئاگه‌هداركرنا خه‌لكێ بۆ ڕۆژا جه‌ژنی و عه‌ڕه‌فاتی ئانكو گه‌هاندنا په‌یامه‌كا ئایینی بوو كو سوبه‌ی ڕۆژه‌كا پیرۆزه‌ و هه‌لكه‌فته‌كا تایبه‌ته‌ و دڤێت هه‌موو خه‌لك بزانن به‌ری ڕۆژه‌كێ ژ هه‌ر هه‌لكه‌فته‌كا ئایینی ل با مله‌تی ئێزدی دڤیان دان بێ بێته‌ راگه‌هاندن به‌ری ڕۆژ بچته‌ ئاڤا ل دانی هێڤاری مجێوری گوندی یان ژی زه‌لامه‌كژ زه‌لامێن ئایینی یان شێخه‌ك یان پێرك ب ئه‌ركی بانگدانا دانه‌بیێ رادبت ئه‌و ژی پشتی دئێته‌ راسپاردن ژلایێ گوندیان و ئختیارین گوندی، ئه‌و كه‌سه‌ ل ده‌مێ بانگدانی دی رابت چته‌ سه‌ربانی ماله‌كا هه‌ره‌ بلند و ب پێخواسی دێ سێ ده‌نگا جاران دانه‌بیا ب ناڤی وی هه‌لكه‌فتی یان وی خاسی ئه‌وێ بوویه‌ دانه‌بیا وی بانگدت هه‌ركه‌سێ ئێزدی ده‌نگی بانگی دانه‌بیی ب گوهلی دبت دڤێت خۆ پێخواس كه‌ت و په‌روه‌سته‌ی خودێ و سواری ڕۆژئاڤایی بت و ب سه‌كنت هه‌تا مجێور ئه‌ركی خۆ ته‌مام كه‌ت.\n\nڕێوڕه‌سمێن رۆژا دانه‌بیێ:\n\n ل رۆژا دی سوبێ خه‌لكێ گوندی دێ قه‌ستا مالا وان كه‌ن ئه‌وێن دانه‌بی كرین و خه‌لك ده‌عوه‌ت كری، له‌وما ل رۆژا دانه‌بیێ فه‌ره‌ ل سه‌ر مالا خێرێ بكه‌ت ئه‌و گوندی و جیناران ده‌عوه‌ت بكه‌ته‌ خێرێ. \n\nبۆ زانین هه‌كه‌ ماله‌ك زاده‌كی چێكه‌ت و بسه‌ر خه‌لكێ دا به‌لاڤه‌كه‌ت و خه‌لكێ ده‌عوه‌ نه‌كه‌ت ئه‌و نابته‌ دانه‌بی به‌لكو خێڕه‌ و ناڤێ دانه‌بیێ ل سه‌ر  نائێت چونكه‌ ئه‌وان كه‌س ده‌عوه‌ت نه‌كریه‌، به‌لێ ده‌مێ خه‌لكێ ده‌عوه‌ بكه‌ت ئه‌و هنگی دبته‌ ده‌عوه‌ت نه‌ڤی، هه‌ر دسان بۆ زانین پیر بناڤێ پیرایێ ده‌عوه‌ت نه‌ڤیێ دكه‌ن و شێخ بناڤێ شێخانیێ دكه‌ن و مرید خودان خێرن و شه‌ندلخوازن ئانكو بڤێت بناڤێ پیر یان شێخی یان بناڤێ خودانێت مالێ شێخی و پیری دكه‌ن هه‌ر خێڕه‌، گه‌له‌ك جاران بویه‌ جهێ پرسیارێ دێ بێژن بتریا دانه‌بییان بناڤێ شێخا تێنه‌ كرن، ئه‌ڤه‌ راسته‌ ژبه‌ر ئێزدیاتی وا دسێ قۆناغان را ده‌ربازبوی و قۆناغا ئه‌ول پیرانی بوو و قۆناغا دوویێ مریدایی بوو و قۆناغا سێیێ یا دوماهیێ شێخانی بوو له‌وما بتریا ئێزدییان دانه‌بی ل سه‌ر ناڤێ شێخانیێ دان و شێخ و پیر و مرید ئێك و دوو ته‌مام دكه‌ن و هه‌موو خێڕه‌ بناڤێ خودایێ مه‌زن و ئه‌ڤه‌یه‌ خودێ ناسین و به‌رده‌وامیا دانه‌بیێن خاسان و ب تایبه‌تی ل باسكێ شێخان ل گۆمه‌لگه‌ها مه‌هه‌تێ دانه‌بی تێنه‌ چێكرن و گێڕان هه‌ر ژ ئینییا پشتی جه‌ژنا سه‌رێ سالا ئێزدییان و هه‌تا ئینییا پشتی جه‌ژنا چلێ هاڤینێ.\n\nرامان ژ دانه‌بیێ: \n\nئه‌مه‌ بانگهێشتێكه‌ بۆ گوندنشینه‌كان بۆ ئه‌وه‌ی له‌ ده‌وروبه‌ری كێشه‌یه‌كی ئایینی یان كۆمه‌ڵایه‌تی دیاریكراودا كۆببنه‌وه‌ و كاتێك ده‌یانه‌وێت یه‌كێك له‌ په‌رستگاكانی گونده‌كه‌ بپارێزن و نۆژه‌ن بكه‌نه‌وه‌، زۆربه‌ی كاڕه‌كان ئه‌نجام ده‌درێن. گونده‌كه‌ بانگهێشتی خه‌ڵكی گونده‌كه‌ ده‌كات به‌ ناوی یه‌كێك له‌ (مجێور) بۆ ئه‌وه‌ی ڕۆژی دواتر بێن بۆ مه‌زارگه‌ی ئه‌و خاسه‌ و ئه‌م ڕۆژه‌ پشووه‌ بۆ ئێزیدییه‌كانی گونده‌كه‌ و له‌وانه‌یه‌ ڕۆژێك هه‌ڵبژێرن، چوارشه‌ممه‌ یان هه‌ینی ئه‌م بانگهێشتنامه‌یه‌ ده‌بێت بۆ كۆبوونه‌وه‌ی هه‌موو خه‌ڵكی گونده‌كه‌ بكرێت بۆ ئه‌وه‌ی بڕیارێكی دیاریكراو له‌سه‌ری بدرێت، یان بۆ چاڕه‌سه‌ركردنی كێشه‌یه‌ك كه‌ ڕوویداوه‌، یان بۆ كرداری به‌كۆمه‌ڵی په‌یوه‌ست به‌ گونده‌كه‌وه‌. هه‌روه‌ها ئاهه‌نگ و بۆنه‌ی تایبه‌ت هه‌یه‌ بۆ هه‌ندێك له‌ خێڵه‌ ئێزیدییه‌كان، وه‌ك (باتزمیا چێلكا )كه‌ سه‌ر به‌ خێڵی چیلكه‌ی ئێزیدییه‌، و زیوه‌، كه‌ سه‌ر به‌ خێڵی ئێزیدی (باسان) هتد، كه‌ بۆنه‌ی تایبه‌تن.\n\nجۆرێن داوه‌نه‌بیان: هه‌فت جۆرێن داوه‌نه‌بیا هه‌نه‌ كو ئه‌ڤه‌نه‌:\n\n1- داوه‌نه‌بیێن خودانان: ئه‌ڤ جۆره‌ داوه‌نه‌بی ل چلێ هاڤینێ دئێته‌كرن، بۆ داوه‌نه‌بیا هه‌ر خودانه‌كی مریدێن وی سه‌ربره‌كێ دكه‌نه‌ قوربانی و دچنه‌ جه‌م نیشانگه‌ها وی زیاره‌تی دبن و دوعایا دكه‌ن.\n\n2- داوه‌نه‌بیێن خاسێن گوندان: هه‌ر گونده‌كی خاسه‌كی به‌رناس هه‌یه‌ و ل ده‌مێ جوانكرنا نیشانگه‌ها وی خاسی سه‌ربره‌كێ سه‌رژێدكه‌ن و گوندی لێ كۆمڤه‌دبن و پێكڤه‌ زاده‌كی دخۆن.\n\n3- داوه‌نه‌بیێن جه‌ژن و هه‌لكه‌فتان: ئه‌ڤ جۆره‌ داوه‌نه‌بی ل هێڤارێن جه‌ژن و تواف و هه‌لكه‌فتا و هیڤارێن چارشه‌مبوو دئێنه‌كرن.\n\n4- داوه‌نه‌بیا بزر و نه‌قلا نان و ماستی: ل به‌هارێ هه‌ر گونده‌ك خۆ ئاماده‌ دكه‌ت بۆ سه‌فه‌را ماستا، هێڤاری دكه‌نه‌ داوه‌نه‌بی، بۆ هندێ خه‌لكێ گوندی ئاگه‌هداربن كو ل رۆژا پاشتر دێ قه‌ستا لالشا نوورانی كه‌ن و بزر و نان و ماستێ خۆ دێ به‌نه‌ لالشا نوورانی.\n\n5- داوه‌نه‌بیا گه‌را تاووسێ: رۆژا كو تاووس دئێته‌ گوندی، هێڤاری دكه‌نه‌ داوه‌نه‌بی بۆ هندێ خه‌لك ئاگه‌هداربن\n\n6- داوه‌نه‌بیا گه‌را بابا شێخ: دیسان بۆ هندێ یه‌ كو خه‌لك ئاگه‌هداری هاتنا بابا شێخ جڤاتا وی بت، ل رۆژا هاتنا وان دبته‌ داوه‌نه‌بی.\n\n7- داوه‌نه‌بیێن ته‌نگاڤیان: ژ بلی ڤان داوه‌نه‌بیێن دیاركری ل دووڤ پێدڤیاتیێ بۆ ئه‌نجامدانا كاره‌كی، ئه‌ڤ جۆره‌ داوه‌نه‌بی دئێنه‌كرن. بۆ نموونه‌ ده‌مێ ئێزدیخان دكه‌ڤته‌ ته‌نگاڤیه‌كێ دا ل هه‌موو ده‌ڤه‌رێن ئێزدیان دكه‌نه‌ داوه‌نه‌بی، بۆ خۆ ئاماده‌كرن ژ هه‌ر روودانه‌كێ ره‌.\n\nكورتیه‌ك لسه‌ر ئه‌وان دانه‌بێن دناڤ گوند و ده‌ڤه‌رێن ئێزدیاندا دهێنه‌ گێران:\n\n1- دانه‌بیا ئێزی ل گوندێ مه‌هه‌تا كه‌ڤن: هه‌روسا دانه‌بییا وی ل گوندێ مه‌هه‌تا كه‌ڤن ل ده‌ڤه‌را باسكێ شێخان ژی دهێته‌ گێران، ئه‌ڤه‌ ژی هه‌لكه‌فته‌كه‌ گوندی هه‌موو ل ئێك كوم دبن و خوارنه‌كا تایبه‌ت دورست دكه‌ن و دخون دبێژنێ: سمات.\n\n2- دانه‌بییا شێخی زه‌ری ل گوندێ بێتنارێ: دانه‌بییا شیخی زه‌ری ل گوندی بنت نار ل كومه‌لگه‌ها مه‌هه‌تێ دهێته‌ ئه‌نجامدان ب تایبه‌تی ژی ل وه‌رزێ هاڤینێ مجێورێ گوندی، گوندیان داخواز دكه‌ته‌ سماتێ و ئه‌ڤ رێوره‌سم ب ده‌ڤ و شباب و قه‌ول و به‌یت ده‌رباز دبت.\n\n3- دنه‌بیا شێخ عبروس رێ ل گوندێ بێتنارێ: هه‌رسال ل وه‌رزێ هاڤینێ ل گوندێ بیت نارێ، دانه‌بییا وی دهێته‌ ئه‌نجامدان، د هه‌لكه‌فتا دانه‌بیبێ دا، خوارنه‌كا تایبه‌ت دورست دكه‌ن و گازی گوندیان دكه‌ن، هه‌روسا ده‌ف و شباب ژی دهێنه‌ لێخستن و قه‌ول و به‌یت و مسحابه‌ت دهێنه‌ گۆتن.\n\n4- دنه‌بیا پیر بوال رێ ل كۆمه‌لگه‌ها مه‌هه‌تێ: هه‌ر سال پشتی عیدا جمایی ل وه‌رزێ پاییزی، پیرێن پیر بوال ل كومه‌لگه‌ها مه‌هه‌تێ سماتا وی دورست دكن و خه‌لكی داخواز دكنه‌ خوارنا وێ ئانكو خێر و خێراتان ب ناڤێ وی دكن.\n\n5- دانه‌بیا شێخ مه‌حمود ل گوندێ مه‌حموودا: سالانه‌ ل مه‌ها گولانێ، مجێورێ مه‌زارێ شێخ مه‌حموود هه‌ر ل گوندێ مه‌حموودان دكه‌ته‌ بانگین و خوارنه‌كا تایبه‌ت ب خێرا شێخ مه‌حموود و خاس و بابچاكێن گوندی كو شێخ قلیچ ژى ئێك ژ وانایه‌ چێ دكت و خه‌لك دخوت. ئه‌ڤ دانه‌بى ل شوونا توافا وى دهێته‌ ئه‌نجامدان، ژبه‌ر كو به‌ری سالا 1975ێ توافا وی دهاته‌ كرن لێ پشتی ده‌ڤه‌ر كه‌فتی یه‌ به‌ر ته‌عریبا رژێما به‌عس: توافێن ده‌ڤه‌رێ كو یا شێخ قلیچ ژی ئێك ژ وان بوو، نه‌مان.\n\n6- دانه‌بیا خاتونا فه‌خران ل گوندێ باقه‌سرێ: هه‌رسال دانه‌بییا خاتونا فه‌خران ل گوندێ باقه‌سرێ ل ده‌ڤه‌را باسكێ شێخان ژی دهێته‌ گێران.\n\n7- دانه‌بیا عه‌ڤدێ ره‌ش ل گوندێ خه‌رشه‌نیا: سالانه‌ ل گوندێ خه‌رشه‌نیا ژی دانه‌بییا وی دهێته‌ كرن، خه‌لك دچت ل مه‌زاری وی زیاره‌تی دبت و دهێنه‌ مالا مجێوری سماتێ دخون. دیسان دانه‌بییا وی ل گوندی موسه‌كا و كه‌ندالا ل ده‌ڤه‌را باسكی شێخان ژی دهێته‌ گێران، ئه‌ڤه‌ ژی هه‌لكه‌فته‌كه‌ گوندی هه‌موو ل ئێك كۆم دبن و خوارنه‌كا تایبه‌ت دورست دكه‌ن و دخون دبێژنێ: سمات.\n\n8- زێوه‌ پیرێ بۆتار ل گوندێ كه‌له‌به‌درێ: هه‌ر سال ل دوماهیكا هه‌یڤا هه‌شت زێوه‌ پیرێ بۆتار ل گوندێ كه‌له‌بدرێ دهێته‌ گێران. دڤێ زیوێ دا خه‌لك بخۆ سه‌ربرا سه‌رژێدكه‌ن ب خێرا ئه‌ڤێ زیوێ و خه‌لك دهێته‌ كۆمكرن و دعوه‌ت كرن و سمات دهێته‌ چێكرن و خه‌لك دخۆت.\n\n9- دنه‌بیا بابێ شه‌هید ل باشیك و به‌حزانێ: سالانه‌ رۆژه‌كێ دانه‌بیا بابێ شه‌هید ژ لایێ مجێوه‌رێ مه‌لكێ مێران ڤه‌ دهێته‌ كرن، سماتا وی چێ دكن و گازی خه‌لكێ دكن سماتا وی بخۆن.\n\n10- دانه‌بیا بلێل ل گوندێ بۆزان: هه‌ر سال دانه‌بیا وی ل گوندێ بۆزان ژ بال شێخێن شێخ شه‌مس ڤه‌ كو مجێوه‌رێن مه‌هده‌رێنه‌ دهێته‌ ئه‌نجامدان، زه‌لامێن گوندی ل هه‌ڤ كۆم دبن و خێر و خێراتان دكن و خه‌لكێ گوندی دخۆت.\n\n11- دانه‌بیا پیرێ ئه‌ورا: ده‌ما به‌رات (ئاخ و ئاڤا لالش) ژ په‌رستگه‌ها لالش دهێته‌ ده‌ڤه‌را شنگالێ، ل به‌ر مه‌زارێ پیرێ ئه‌ورا دبته‌ بانگین (دانه‌بیا) وی.\n\n12- دانه‌بیا سێعد و مسعود ل باشیك و به‌حزانێ: سالێ دوو جاران دكنه‌ دوانه‌بی یا سێعد و مه‌سعود و خه‌لكێ به‌حزانێ ل به‌ر مه‌زارێ وان خرڤه‌دبت، قه‌وال ده‌ف و شبابان لێ دخن و تێكستێن دینی دبێژن، خه‌لكێ به‌حزانێ ژی سفرێن خوارنێ د ئیننه‌ به‌ر مه‌زارێ، ئه‌ڤ دانه‌بی، ئێك ل هاڤینێ یه‌ و ئێك ژی ل پاییزێ یه‌.\n\n13- دانه‌بیل شه‌خسێ زه‌ینیا: مجێوه‌ر و سه‌رده‌رییێ ئه‌ڤی خاسی كو شێخی سوجادینانه‌، سالانه‌ ل \"1/12\" دكه‌نه‌ دانه‌بی یا وی و خێرا ناڤێ خودێ و ڤی شه‌خسی، زاده‌كی دورست كن و خه‌لك دخوت، خه‌لك ب خوه‌ ژی سه‌ربران د دن، به‌رێ خه‌لكی زادێ خوه‌ د برنه‌ به‌ر مه‌زاری و ل وێرێ خه‌لكێ د خوار، نها هه‌ر كه‌سه‌ك د مالا خوه‌ ده‌ دمینت.\n\n14- دانه‌بیا شه‌خسێ ناڤا گوند ل گوندێ خانكا كه‌ڤن: رۆژه‌كا تایبه‌ت هه‌یه‌ خه‌لكێ گوندێ خانكا كه‌ڤن ل به‌ر ڤی مه‌زاری درونن و قه‌ول و به‌یتان دبێژن، ئه‌ڤ رۆژه‌ ژی رۆژا دانه‌بییا شه‌خسه‌، ده‌ما هه‌لكه‌فتا سه‌فه‌را نان و ماستان ل په‌رستگه‌ها لالش ده‌ستپێدكه‌ت، مجێوه‌رێ گوندی دكته‌ بانگین و دانه‌بی دا خه‌لك خێر و خێراتان ژ بۆ لالش كۆم كت، گۆمكرنا وان خێراتان ل به‌ر شه‌خسه‌، هه‌ر ژ سبێ زوو دا دگه‌ل رۆژهلات زلام ل هه‌ڤ د جڤن و خێراتێ كۆم دكن، پشتی هنگی ب چه‌ند رۆژه‌كان خه‌لكێ خانكێ ب كۆم سه‌ره‌دانا لالش دكن و خێرێ دبن، پتری یا وێ خێرێ، زه‌یته‌  بۆ چرایێن په‌رستگه‌هێ.\n\n15- دانه‌بیا شه‌رفه‌دین ل گوندێ بێتنارێ: هه‌ر سال ل وه‌رزێ هاڤینێ، ل گوندێ بێت نارێ دانه‌بییا وی دهێته‌ ئه‌نجامدان، خوارنه‌كا تایبه‌ت دورست دكه‌ن و گازی گوندیان دكه‌ن ب مه‌به‌ستا خوارنێ و هه‌روسا ده‌ف و شباب ژی دهێنه‌ لێخستن و قه‌ول و به‌یت دهێنه‌ گۆتن.\n\n16- دانه‌بیا شێخ بۆخه‌ ل كۆمه‌لگه‌ها خانكێ: ل گۆره‌یی گۆتنێن مجێور مه‌زارێ چاویش، وان به‌رێ دكره‌ دانه‌بی یا شێخ بوخه‌ و سماتا وی ژی دورست دكرن، لێ نها سماتا شێخ مه‌ند جهێ وێ گرتی یه‌، دانه‌بی: عه‌ده‌ته‌كه‌ مجێور ب سێ ده‌نگان گازی دكت ب مه‌به‌ستا كۆمبوونا خه‌لكێ ل به‌ر مه‌زاری و سماتێ ئاماده‌ دكن و دخۆن.\n\n17- دنه‌بیا شێشمس ل گوندێ بۆزان: دانه‌بیا شێشمس ل گوندێ بۆزان سالێ جاره‌كی خێره‌ك دهێته‌ چێكرن.\n\n18- دانه‌بیا شێخ مه‌ند ل گوندێ خه‌تارێ: سالانه‌ ل گوندێ خه‌تارێ بانگینا (دانه‌بیا) شێخ مه‌ند دكن، د دانه‌بییێ دا خه‌لك دهێته‌ كۆمكرن و سمات دهێته‌ چێكرن و خه‌لك دخۆت. دڤێ رۆژێ دا \"شلك\" دهێنه‌ دروستكرن، ئه‌و ژی نانه‌كی تایبه‌ته‌ دناڤ زه‌یتێ دا دهێنه‌ چێكرن.\n\n19- دانه‌بییا عه‌بدێ ره‌ش ل گوندێ خه‌رشه‌نیا: سالانه‌ ل گوندێ خه‌رشه‌نیا ژی دانه‌بییا وی دهێته‌ كرن، خه‌لك دچت ل مه‌زارێ وی زیاره‌تی دبت و دهێنه‌ مالا مجێوری سماتێ دخون. دیسان دانه‌بییا وی ل گوندێ موسه‌كا و كه‌ندالا ل ده‌ڤه‌را باسكێ شێخان ژی دهێته‌ گێران، ئه‌ڤه‌ ژی هه‌لكه‌فته‌كه‌ گوندی هه‌موو ل ئێك كۆم دبن و خوارنه‌كا تایبه‌ت دروست دكه‌ن و دخون، دبێژنی: سمات.\n\n20- دانه‌بیا ناسردین ل ده‌ڤه‌را باشیكێ: هه‌رسال دانه‌بییا ناسردین ل ده‌ڤه‌را باشیكێ ژی دهێته‌ گێران.\n\n21- دانه‌بییا یوسف قه‌ره‌نی ل باشیكێ: سالێ جاره‌كێ مجێور ب سێ ده‌نگان گازی دكن دانه‌بی یا ڤی خاس و بابچاكی یه‌، رۆژا دن خه‌لك دێ قوربانیان دن و ل به‌ر مه‌زارێ وی كۆم بن و خوارنه‌كا تایبه‌ت خون، گه‌له‌ك خاس و بابچاكان دانه‌بی هه‌نه‌.\n\n22- دانه‌بییا گاڤانێ زه‌رزا: سالانه‌ پشتی نیڤا چله‌یان (چلێ هاڤین و چلێ زڤستانێ) و ب تایبه‌تی چارشه‌مبوویا دوویێ پشتی چله‌یان گازیكرن(بانگین/دانه‌بی) یا ڤی مه‌زاری دهێته‌ كرن و ئه‌و مالێن ده‌ردۆر مه‌زاری قوربانیان د دن و زادی دورست دكن. گازیكرن ژی ژلایێ بنه‌كالا پیرێن هاجیال ڤه‌ دهێته‌ كرن، ژ به‌ر ڤێ چه‌ندێ دكارن بێژن: به‌لكی ئه‌و ژ پیران بت، نه‌خاسمه‌ ژی یێن هاجیال. \n\nهه‌روه‌سا داه‌بییا وی ل گوندێ جه‌روانا ل ده‌ڤه‌را باسكێ شێخان ژی دهێته‌ گێران، ئه‌ڤه‌ ژی هه‌لكه‌فته‌كه‌ گوندی هه‌موو ل ئێك كۆم دبن و خوارنه‌كا تایبه‌ت دورست دكه‌ن و دخون دبێژنێ: سمات.\n\n23- دانه‌بییا سوارێ بۆزێ: سالانه‌ مجێور دكه‌ته‌ بانگین ب ناڤێ ڤی خاسی و خه‌لك ل به‌ر مه‌زارێ كۆم دبت، ئه‌ڤی بابچاكی د سالێ دا سێ دانه‌بی هه‌نه‌، ئێك ل وه‌رزێ هاڤینێ، ئێك ل پاییزێ و یا دن ل بوهارێ.\n\n24- دانه‌بیا بازیدێ به‌ستامی ل گوندێ خنكا كه‌ڤن: ل هه‌ر سال رێ و رسم دهێنه‌ گێران جودا ژ یێن تواف و ڤیسته‌ڤالێن مه‌ ئاماژه‌ پێ دایی، ده‌ما نیڤا ئێكێ یا چلێ زڤستانی كوته‌ دبت به‌ستامی (ئیلا باسته‌میان) ب هنده‌ك كاروبارین دن رادبن، ئیلا باسته‌میان ل به‌ر مه‌زاری بازیدێ به‌ستامی كوم دبن، یا دكه‌فته‌ نیڤا هه‌یڤا كانونا دوویی ب تاریخا زایینی یان ده‌ستپێكا كانونا دوویی ژ تاریخا رۆژهلاتی مجێوری مه‌زاری خه‌لكی ئاگه‌هدار و داخواز دكت دا ل رۆژا ناڤبری ئاماده‌ ببن ژ بۆ رێ و رسمان، دبێژت، هێ ی ی ی .. گه‌لی گوندیان سبه‌یی دوانه‌بیا بازیده‌ هێ ى ى ى ..\" . ل سبا رۆژا دن خه‌لكێ گوندی دچته‌ به‌ر مه‌زارگه‌هێ و ئاخا وی ل ئه‌نییا خوه‌ ددن و قوربانیان ل به‌ر ده‌رگه‌هێ مه‌زاری و ل ناڤ گوندی پێشكێش دكن، مجێور باسێ رێ و رسمان دكت، ئاماده‌بوویی ژی ب رێك و پێكی رێز دبن و گوهداریا وی دكن و سماتێ پێشكیشى وان دكت یه‌ وه‌كى پاشیڤا (پاش شیڤا) باپیرێ موقداره‌، وه‌كو نرخ و خه‌لاته‌كی یه‌ ژ بۆ چل رۆژین بازید ب رۆژی بوویی. پاشی ئێك ژ زانایێن ئۆلى دوعایا (خودانی مالێ) دبێژت و دووره‌ مجێور دگه‌ل خه‌لكێ گوندی سه‌ره‌دانا گۆرێن مریان دكن و دوعایا (ته‌رقین و ناسینێ) ل سه‌ر دبێژن، پشتی كۆته‌ بوونێ خه‌لكێ گوندی دزڤرنه‌ڤه‌ گوندی، ئه‌ڤه‌ بوون ئه‌و رێ و رسمێن ڤێ هه‌لكه‌فتێ سالانه‌ ب هه‌لكه‌فتا نیڤا چلێ زڤستانێ دهێنه‌ گێران.\n\n25- دانه‌بیا مه‌لك ناسردین: هه‌ر سال ل مه‌ها هه‌فت دانه‌بیا شێخ ناسردینه‌ ل گوندێ مه‌هه‌تا كه‌ڤن و گوندێ مووسه‌كا و گوندێ مه‌حموودا ل گۆمه‌لگه‌ها مه‌هه‌تێ و خودێ بكه‌ت هه‌ر سال بخێر و خۆش بت.\n\n26- دانه‌بیا شێخ بابك ل گوندێ شاریا: هه‌رسال ل هه‌فیتا دوو ل مه‌ها هه‌فت دانه‌بییا شێخ بابك ل گوندێ شاریا ل گۆمه‌لگه‌ها شاریا دهێته‌ گێران.\n\n27- دانه‌بیا خاتونا فه‌خرا ل گوندێ شاریا: هه‌رسال ل هه‌فیتا سیێ ل مه‌ها هه‌فت دانه‌بییا خاتونا فه‌خرا ل گوندێ شاریا ل گۆمه‌لگه‌ها شاریا دهێته‌ گێران.\n\n28- دانه‌بیا شێخوبه‌ركر ل گوندێ شاریا: هه‌رسال ل دوماهیكا مه‌ها هه‌فت دانه‌بییا شێخو به‌كر ل گوندێ شاریا ل گۆمه‌لگه‌ها شاریا دهێته‌ گێران.\n\n.\"\n\n"
      },
      {
        "title": " 6-5. رێ و ره‌سمێن سماتێ د ئێزدیاتیێ دا",
        "content": " \"\n\n خوارنا هه‌لكه‌فت و جه‌ژنێن ئێزدییانه‌ ل دووڤ هنده‌ك ژێده‌ر و گوتنێن كه‌ڤن یێن كومه‌لگه‌هێ  چێكرنا خوارنا نانی سماتی ل سه‌رده‌مێ نه‌بی برایم خلیل بوو وه‌ختی دڤیان كوری خو نه‌بی سمایل بكته‌ قوربانی بۆ خودی خودایی مه‌زن نه‌هێلا و بورا به‌رانه‌ك فرێكر داكو بكه‌نه‌ سمات ب له‌وران ئێزدی ب وێ چه‌ندێ دكه‌نه‌ هه‌لكه‌فتا جه‌ژنا قوربانی ئینجا هۆسا دئێته‌ خویاكرن كو سمات ل وێ ڕۆژی هاتییه‌ چێكرن و ل ڕۆژا ئیكێ ژ جه‌ژنا قوربانی و نه‌بی برایم خلیل سمات بۆ جارا ئێكی چێكریه‌ و به‌رانی به‌ڕه‌كه‌تی كریه‌ دناڤدا و بوویه‌ سمات  ئه‌ڤ رێوڕه‌سمێن پیرۆز یێن گرێدایی ب چێكرنا سماتی هه‌تا ئێرو ڕۆژ دناڤا مله‌تی ئێزدییان دا ب رێڤه‌دچن ل هه‌ر جیه‌كی هه‌بت ب تایبت ل سبه‌یكا ڕۆژین جه‌ژنان ئێزدی خوارنا سماتی چێی دكه‌ن چ ل په‌رستگه‌ها پیرۆزا لالشا نوورانی یان ژی ل به‌ر قوب و نیشانگه‌هێن خاس و بابچاكێن ئێزدییان یان ژی ل ڕۆژێن دانه‌بیێن خاسا شێخ و پێرین سه‌رده‌ریێن خاسا ب خێرا ناڤی خودانێ خۆ رادبن ب چێكرنا سماتێ و ل مالێن خۆ سماتی چێدكه‌ن و مرێدین خۆ و گوندیێن خو داوه‌ت دكه‌نه‌ سه‌ر خوارنا سماتی.\n\nكورتیه‌ك لسه‌ر ئه‌وان سماتێن دناڤ گوند و ده‌ڤه‌رێن ئێزدیاندا دهێنه‌ چێكرن:\n\n1- سماتا پیر داود ل گوندێ مام ره‌شان: هه‌ر سال \"سماتا\" پیر داود ل گوندی مام ره‌شان ل ده‌ڤه‌را مه‌هه‌تی ل قونتارا مه‌قلوبێ شێخا دهێته‌ چێكرن ژ به‌ر كو سماته‌كا ب ره‌وشه‌ د خوازم باس بكه‌ین:\n\nئه‌ڤ سمات ژ بال مجێوری مه‌زارێ پیر داود ڤه‌ ل گوندی مام ره‌شان د ئینی یا پشتی عیدا جمایێ دا ل وه‌رزی پاییزی دهێته‌ چێكرن، هێڤارا رۆژا سماتێ خه‌لكی گوندێ مام ره‌شان و ده‌ردۆر كو ژ عه‌شیرین (دوملی ، قائیدی ،خیسكی، هه‌كاری و ... هتد) قه‌ستا به‌ر مه‌زاری پیر داود دكن و زیاره‌تی دبن هه‌ر وى هێڤارێ و ب شه‌ڤ زلامێن گوندی ل مالا مجێوری ئاماده‌ دبن و قه‌ول و به‌یتان دبێژن باسی ئه‌ده‌بیاتا دینی و ئێزدیاتییێ دكن پشتی هنگی پاشیفا باپیرێ موقدار دادنن پاشیف ژی پاش شیفه‌ شرینی یه‌ د رۆژێن هه‌لكه‌فت و تازیان دا دهێنه‌ به‌لاڤه‌كرن.\n\nد رۆژا سماتی دا ژی، مجێور و خلمه‌تكار ل نیڤه‌كا شه‌ڤی سماتی به‌رهه‌ڤ دكن، سبێ ژی شه‌به‌قێ دكته‌ بانگین ژ بۆ هاتنا گوندیان ژ بۆ مالا وی و خوارنا وێ سمات و خوارنا تایبه‌ت و پیرۆز، زلامێن گوندی ب به‌رفره‌هی دچنه‌ مالا وی و وی سماتێ دخون، ژنك و زارۆك ژی دهێن ب سێنیكان ژ بۆ مالا خوه‌ دبن.\n\nد ڤێ سماتێ دا \"سه‌ری و سینگ\" تایبه‌ت دهێته‌ دانان، مجێور گازی دكت و دكه‌ته‌ بانگین و دبێژت: گه‌لی گوندیان ئه‌ڤ سه‌ری و سینگێ سماتا پیر داود ده‌، كێ دڤێت؟ كه‌سێ ڤى یا ئه‌و ل به‌رامبه‌ری سه‌ر بره‌كێ یان خیره‌كا دن؛ وی سه‌ری و سینگی ژ خوه‌ره‌ دبت.\n\nپشتی خوارنا سماتێ ژی؛ خه‌لك قه‌ستا به‌ر مه‌زاری دكت و زیاره‌تی دبت، سماتێ ژ بۆ خه‌لكی گوندێ مام ره‌شا یا كه‌ڤن ڤه‌ ژی دهێته‌ شاندن.\n\n2- بانگینا شێخ مه‌حمود ل گوندێ مه‌حموودا: سالانه‌ ل مه‌ها گولانێ، مجێورێ مه‌زارێ شێخ مه‌حموود دكه‌ته‌ بانگین و خوارنه‌كا تایبه‌ت ب خێرا شێخ مه‌حموود و خاس و بابچاكێن گوندی چێ دكت و خه‌ لك دخوت.\n\n3- سمات و  بانگینا خاتونا فه‌خران ل گوندێ خه‌تارێ: هه‌ر بابچاكه‌كی كومه‌كا رێ و رسم و عاده‌تان پێڤه‌ گرێداینه‌، خاتوونا فه‌خران ژى ئێك ژ وانه‌ بۆ نموونه‌: ل گوندی خه‌تارێ سالێ سێ جاران د بته‌ بانگینا خاتوونا فه‌خران و سمات (خوارنه‌كا تایبه‌ته‌) ژ بال هه‌موو شێخێن وێ ڤه‌ دهێته‌ چێكرن. ئه‌ڤ هه‌رسێ جار ژی، ل وه‌رزی به‌هار، هاڤین، پاییزێ نه‌.\n\n4- سماتا شێخ بابك ل گۆمه‌لگه‌ها بابیرێ:  گازیكرن: شێخێن شێخ بابك هه‌ر سال ل ده‌ڤه‌را بابیرێ ڤێ هه‌لكه‌فتێ دكن ژ پێخه‌مه‌ت خرڤه‌بوونا خه‌لكێ ل مالا مجێوه‌ر ژ بۆ خوارنا سماتێ، ئه‌ڤ عه‌ده‌ت دكه‌فته‌ چلێ هاڤینی و ب تایبه‌تی ژی چارشه‌مبویا ئیكێ یا سه‌رێ چله‌ی.\n\nسمات: شێخێن شێخ بابك (مالا مجێور) سالانه‌ سێ سماتا چێ دكن، ئه‌ڤ سماته‌ ژ گۆشتێ قوربانه‌كێ پێكدهێت كو دكه‌نه‌ دناڤ دانی دا. ل هێڤارا رۆژێن سماتێ ژی خه‌لك گه‌له‌ك ل مالا مجێور كۆم دبن و پاشیڤێ دخۆن و قه‌وال قه‌ول و به‌یتان دبێژن.\n\nئینییا شێخ بابك: ل ده‌ڤه‌را باشیك و به‌حزانێ و ب تایبه‌تی ل مه‌ها ئه‌یلوولێ، ئینییه‌كا شێخ بابك هه‌یه‌، د ڤێ رۆژێ دا خه‌لك دچته‌ به‌ر قوبا شێخ بابك و زیاره‌تی دبن و سمات دهێته‌ چێكرن.\n\n5- شلكێن شێخ مه‌ند ل گۆمه‌لگه‌ها خانكێ: سالانه‌ چارشه‌مبویا ئێكێ پشتی نیڤا چلێ هاڤینێ ل گۆمه‌لگه‌ها خانكێ دانه‌بیا شێخ مه‌ند دكن، د دانه‌بییێ دا خه‌لك دهێته‌ كۆمكرن و سمات دهێته‌ چێكرن و خه‌لك دخۆت. دڤێ رۆژێ دا \"شلكێن شێخ مه‌ند\" دهێنه‌ دروستكرن، ئه‌و ژی نانه‌كی تایبه‌ته‌ دناڤ زه‌یتێ دا دهێنه‌ چێكرن.\n\n6- سماتا بابه‌ عیسۆ ل باعه‌درێ: هه‌ر سال دانه‌بیا بابه‌ عیسۆ ل ناحیه‌ باعه‌درێ دهێته‌ گێران و سماتا وی دهێته‌ چێكرن.\n\n7- زادێ باپیرێ موقدار: هه‌تا نها ژی ئێزدی سفرێن زاد ب ناڤێ باپیرێ موقدار ل رۆژێن تازی و گه‌را تاووسێ و گه‌را بابێ شێخ ل ده‌مێ ب رێزكرنا تێكستێن دینی و عیدان پێشكێش ده‌ن، ل ئێڤارن ژ بال دینداران ڤه‌ دوعایا سفرێ (دوعایا زادی) ل سه‌ر سفره‌كێ (سێنیكه‌كا زاد ) دهێته‌ ئێكێ د دانته‌ جڤاتێ (د ده‌مێ پاشیڤ و خێرا مری)، ئه‌ڤ پاشیڤه‌ ژی تم شرینی یێن هشكن، وه‌ك: مه‌هوژ، هێژیر، قه‌سب و فێقییێ هه‌مه‌جۆره‌.\n\n8- پاشیڤا باپیرێ موقدار: ده‌ما كه‌سه‌ك دمرت، هه‌ر هێڤار پشتی شیڤێ ل تازییا مریان ل ناڤ ئێزدیخانێ ب ته‌ڤایی پاشیڤا باپیرێ موقدار ل سه‌ر ئاماده‌بوویان دهێته‌ پارڤه‌كرن، پاشیڤ ب خوه‌ ژی هه‌ر ناڤێ وێ دیاره‌ \"پاش شیڤه‌\" ئانكو ئه‌و خوارنا سڤك یا پشتی شیڤێ.\n\nپاشیڤ: خوارنه‌كا سڤكه‌، ژ \"هێژیر و مه‌هوژ و حه‌زیلوقم و زه‌به‌ش و ...هتد، پێكدهێت و ب پاشیڤا باپیرێ موقدار دهێته‌ ب ناڤكرن.\n\n9- سماتا پیرافات ل ده‌ڤه‌رێن ئێزدیان: سالانه‌ د ده‌ما عیدا بێلندا پیران دا ل ده‌سپێكا چلێ زڤستانێ كه‌شكا پیر ئاڤات ژلایێ پیرێن پیر ئاڤات ڤه‌ ل سه‌رانسه‌ری ده‌ڤه‌رێن ئێزیدیخانێ دهێته‌ چێكرن، كه‌شك ژی خوارنه‌كا تایبه‌ته‌، وه‌كی شۆربێ یا رۆنه‌، ژ كه‌شك و دانێ قوتایی پێكهاتی یه‌.\n\nئه‌ڤ هه‌لكه‌فت سه‌ره‌رایی هندێ ژلایێ پیرێن پیرئاڤات ڤه‌ دهێته‌ چێكرن، هه‌روه‌سا ل په‌رستگه‌ها لالش ژی ژلایێ شكه‌ستی و خلمه‌تكارێن لالش ڤه‌ ب ڤی ئاوایی دهێنه‌ دروستكرن: سالانه‌ ل ده‌سپێكا چلێ زڤستانێ دایی كابانی و شكه‌ستی و خلمه‌تكارێن لالش كه‌شكان ژ بۆ ماوه‌یێ سێ رۆژان د نمینن، هێڤارا عیدێ وان كه‌شكان د په‌رخینن و پاشی ژی د داننه‌ سه‌ر كوچكان و دكه‌لینن و دبه‌را قه‌ول و به‌یت و تێكستێن دینی ژلایێ قه‌ولبێژان ڤه‌ دهێنه‌ گۆتن.\n\n10- دانه‌بی و سماتا پیر بوكر: هه‌ر سال دانه‌بیا وێ دهێته‌ گێران و سماتا وی دهێته‌ چێكرن، بنه‌ماله‌ك ژ عه‌شیرا خیسكان یا ئێزدیان سماتا كور بوكر ل گۆمه‌لگه‌ها مه‌هه‌تێ و په‌رستگه‌ها لالش دروست دكن، بۆ زانین ئه‌ڤ دانه‌بی دكه‌فته‌ وه‌رزێ پاییزێ و ب تایبه‌تی ژی چارشه‌ما پشتی عیدا جمایێ. و ب ڤی ره‌نگی دهێته‌ ئه‌نجامدان:\n\n\"سماتا\" وی ل گوندێ مام ره‌شان ل ده‌ڤه‌را مه‌هه‌تێ ل قونتارا مه‌قلوبێ شێخا پشتی عیدا جمایێ ل مه‌ها ده‌ه دهێته‌ چێكرن، هێڤارا رۆژا سماتێ خه‌لكێ گوندێ مام ره‌شان و ده‌ردۆر ل مالا وی كه‌سێ سماتێ دروست دكه‌ت ئاماده‌ دبت و قه‌ول و به‌یت و مسحابه‌ت ژلایێ قه‌ولبێژی ڤه‌ دهێنه‌ گۆتن، پشتی هنگی پاشیڤا باپیرێ موقدار دادنن، پاشیڤ ژی، پاش شیڤه‌، شرینی یه‌، د رۆژێن هه‌لكه‌فت و تازیان دا دهێنه‌ به‌لاڤكرن.\n\nد رۆژا سماتێ دا ژی، خلمه‌تكار ل نیڤه‌كا شه‌ڤێ سماتێ به‌رهه‌ڤ دكن، سبێ زه‌لامێ مالباتێ دكته‌ دانه‌بی و بانگین ژ بۆ هاتنا گوندیان ژ بۆ مالا وی و خوارنا وێ سمات و خوارنا تایبه‌ت و پیرۆز، زه‌لامێن گوندی ب به‌رفره‌هی دچنه‌ مالا وی و وێ سماتێ دخون، ژنك و زارۆك ژی دهێن ب سێنیكان ژ بۆ مالا خوه‌ دبن.\n\n11- سماتا پیر قه‌دیبلبان: د عیدا جمایێ دا ل وه‌زێ پاییزێ ل په‌رستگه‌ها لالش ده‌ما ئێزدی گایه‌كی ژ بۆ شێشمس (خودانێ رۆژێ) ب مه‌راسیمه‌كه‌ پری جۆش دكه‌نه‌ قوربان، مجێور و سه‌رده‌رییێ مه‌زارێ قه‌دیبلبان بار د سماتا ڤی گایی دا هه‌یه‌، گه‌ره‌كه‌ پیله‌كی (ره‌هنه‌كی) وی گایی بده‌نه‌ وان و پیله‌كی دن د ده‌نه‌ سه‌رده‌رییێ ئامادین.\n\n12- سماتا پیر مه‌همه‌دێ ره‌به‌ن: پیرێن پیر مه‌همه‌دی ره‌به‌ن، ئانكو پاشماوه‌یێن ڤی پیر ل ده‌ڤه‌را مه‌قلوبێ شێخا و ب تایبه‌تی ل كۆمه‌لگه‌ها مه‌هه‌تێ، هه‌ر سال سماتا وی دروست دكن، ئانكو خێر و خێراتان ب ناڤێ وی دكن.\n\n13- سماتا پیری خۆشاڤا: پیری خۆشی ئێك ژ چل بنه‌مالێن سه‌ره‌كی یێن پیرایه‌، هه‌روه‌سا پیرێن پیرێ جه‌روا، سالێ جاره‌كێ سماتا پیرێ خۆشناڤایی ئاماده‌ دمن و خه‌لكێ بانگی خوارنا وێ دكن.\n\n14- سماتا پیرێ ئه‌ورا: سالانه‌ لده‌مێ گێرانا جمایا وی ل ده‌ڤه‌را شنگالێ، سماتا وی دهێته‌ دروست كرن و خه‌لك ژی ژێرا قوربانیان د دن.\n\n15- سماتا چلمێران: بنه‌ماله‌كا ئێسڤنێ سالانه‌ گۆلكه‌كی ژ مالا  میرێن ئێزدیان دئینن و ل په‌رستگه‌ها لالش دكن سمات، ئه‌ڤ عه‌ده‌ت د سبه‌یه‌كه‌ عیدا جمایێ دا دهێته‌ ئه‌نجامدان.\n\n16- سماتا ستییا حه‌بیب: سالانه‌ ل گوندێ خه‌وشابا خوارنه‌كا تایبه‌ت كو ئێزدی دبێژنێ \"سمات\" ب ناڤێ ستییا حه‌بیب دهێته‌ چێكرن و گوندی دهێنه‌ ڤه‌خوه‌ندن ژ بۆ خوارنا وێ سماتێ.\n\n17- سماتا ستییا نه‌فیس: سالێ دوو جاران سماتا وێ دهێته‌ چێكرن، ده‌ما سمات ل به‌ر مه‌زارێ هنه‌ك مه‌زاران دهێته‌ چێكرن ل شوونا توافێ یه‌، سماتێن ست نه‌فیس جاره‌كێ ل چلێ هاڤینێ یه‌ و جاره‌كێ ل چلێ زڤستانێ یه‌، هه‌ڤ هه‌ردوو چله‌ د ئێزدیاتییێ دا گرنگن و رۆژێ و عیدێن خوه‌ هه‌نه‌.\n\n18- سماتا شاه سوارێ ده‌شتا بێبانێ: خه‌لكێ ده‌ڤه‌رێ سالێ دوو جاران سه‌ره‌دانا ڤی مه‌زاری ده‌ن، بۆ نموونه‌: ل چارشه‌ما ئێكێ ژ ئادارا شه‌رقی و ژ چارشه‌ما ئێكێ ژ ئه‌یلوولا شه‌رقی خه‌لك سه‌ره‌دانا ڤی مه‌زاری دكت و پیرۆز ده‌ن و سماتا وی دخون، چونكی د ڤان رۆژێن دیاركری دا مجێورێ مه‌زارێ سماتێ به‌رهه‌ڤ دكت.\n\n19- سماتا شه‌خسێ باتێ: سالانه‌ سماتا وی ژی كو خوارنه‌كا تایبه‌ته‌ دهێته‌ چێكرن، سه‌ره‌رایی دانه‌بی یا وی كو هه‌ر وه‌رزه‌كی جاره‌كێ دكنه‌ دانه‌بی و خه‌لك ل به‌ر مه‌زاری گۆم دبن و زیاره‌تی دبن، دیسان جه‌مایا قوبا وی ژی هه‌بوویه‌ كو جوانكرنا مه‌زارگه‌هێ وی بوویه‌، ئه‌ڤ و رۆژانه‌ خه‌لكه‌ك قه‌ستا به‌ر مه‌زاری دكن و زیاره‌تی دبن و باوه‌ره‌كا موكوم پێ دئینن.\n\n20- سماتا شێشمس: دیسان ژی ل گوندێ مام ره‌شان ل ده‌ڤه‌را مه‌هه‌تێ ب قونتار مه‌قلوبێ شێخا ژی سماتا وی دهێته‌ چێكرن و گوندی هه‌موو به‌شداری وێ هه‌لكه‌فتێ دبن.\n\n21- سماتا عه‌بدولره‌حمان جه‌وزی: د عیدا جمایێ دا، ده‌ستپێكا مه‌ها ده‌ه و عیدا چلێ هاڤینێ دا، سماتا عه‌بدولره‌حمان ل به‌ر ده‌رگه‌هێ مه‌زارێ وی ل په‌رستگه‌ها لالش ژلایێ سه‌رده‌ریێ مه‌زارێ وی ڤه‌ دهێته‌ چێكرن، هه‌روه‌سا ل رۆژا عیدا حه‌جییا (قوربانێ) سماتا وی ل گۆمه‌لگه‌ها مه‌هه‌تێ ژلایێ پیرێن مه‌مێ شڤان ڤه‌ ل مال دهێته‌ چێكرن.\n\n22- سماتا غه‌فورێ رێیا: هه‌رسال د مه‌ها گولانێ دا ل به‌ر قوبا وی دناڤبه‌را لالش و باعدرێ دا ل دانێ سبێ سماتا وی دهێته‌ چێكرن، نیڤرۆ فراڤین ل به‌ر مه‌زارێ وی ل په‌رستگه‌ها لالش دهێته‌ چێكرن و ل سه‌ر خه‌لكی دهێته‌ به‌لاڤه‌كرن، ئه‌ڤه‌ ژ پێش توافا وی ڤه‌ یه‌.\n\n23- سماتا سوارێ بۆزێ: سالانه‌ هه‌فت جاران سمات دهێته‌ چێكرن، ئه‌ڤ سمات د رۆژێن عید و هه‌لكه‌فتان دهێنه‌ چێكرن، وه‌ك: عیدا حه‌جییا، بێلندێ، چلێ هاڤینێ، چلێ زڤستانێ، خلۆره‌ و رۆژا توافا وی و تێدا قه‌ول و به‌یت دهێنه‌ گۆتن و چرا دهێته‌ هلكرن."
      }
    ]
  }
]
