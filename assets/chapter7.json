[
  {
    "title": " گونه‌ه و به‌دكاری  ل جه‌م ئێزدییان ",
    "subchapters": [
      {
        "title": " 7-1. كورتییه‌ك ل سه‌ر  گونه‌ه و به‌دكاری د ئایینێ ئێزدییان دا ",
        "content": "دناڤ ئه‌وان هه‌موو به‌ها و ئه‌ركانێن بارا بتر یا ئایینان دا، باوه‌رییا وان ئه‌وه‌ په‌رستنا خودیێ مه‌زنه‌، ئافرینه‌رێ گه‌ردوونی و مرۆڤی یه‌، كو مرۆڤ ئه‌و د پله‌یا هه‌ره‌ بلندا دناڤ هه‌موو بوونه‌وه‌رێن زێندی دا ل سه‌ری روویێ ئه‌ردی هاتییه‌ دانان، هه‌ر مرۆڤه‌ك بۆ هندێ هاتییه‌ ئافراندن كو بۆ به‌رژه‌وه‌ندیا مرۆڤایه‌تیێ كاربكه‌ت. هه‌ر وه‌كی دڤێ گۆتنێ دا دیاردبین ( خێرا مرۆڤی مفا بۆ مرۆڤی هه‌یه‌) و ( ئه‌و كه‌سی بخۆ بڤێت، بلا بۆ برایێ خۆ ژی بڤێت) و هه‌موو جڤاكی، هه‌ر چه‌ند یێ بچووك بیت یان یێ مه‌زن بیت و ل هه‌ر جهه‌كی لسه‌ر روویێ ڤی ئه‌ردی بیت، سیسته‌مه‌كی تایبه‌ت وێ هه‌ی كو كۆمه‌كا قانون، رێنما و بناغا پێك دهێت ژبۆ رێكخستنا ژیانا مه‌ یا رۆژانه‌ و په‌یوه‌ندێن جڤاكی و ئه‌و تشتێن رێك پێ هاتییه‌ دان كو مرۆڤ دناڤ جڤاكی دا ماف هه‌یه‌ بكات یان نه‌كات.\n\nئایینێ ئێزدیان دابونه‌ریت و یاسایێن خۆ یێن جڤاكی یێن تایبه‌ت وێت هه‌ین كو ب شێوه‌یه‌كی روون و ئاشكرا دیاردكه‌ت كو هه‌ر كه‌سه‌كی ئێزدی مفا وێ هه‌ی جی بكات و جی نه‌كات و چی دروسته‌ و چی نه‌ دروسته‌، واته‌ ئه‌و تشتێ رێك پێ هاتییه‌ دان یان ئه‌و تشتێن حه‌رام و سزایێن وان هاتینه‌ دیاركرن ل دنیایێ و قیمامه‌تێ دا.\n\nئایینێ ئێزدی تركیزێ لسه‌ر ئه‌نجامدانا كارێن باش و خێرێ دكه‌ت ژبۆ رازیكرنا خودێ خۆ و نه‌فسا خۆ، هه‌روه‌سا ئایینێ ئێزدی، ئایینه‌كه‌ ب داب و نه‌ریتێن خۆ خۆشه‌ویستی و هاریكاری و دلسۆزی و ئه‌خلاق و ره‌فتارێن باش تێدا هه‌ینه‌ ژبۆ رازیكرنا خودایێ خۆ كو یێ ئێكانه‌یه‌ بێ شریك و هه‌ڤاله‌.\n\nهه‌روه‌سا تركیزێ لسه‌ر راستگویێ و هاریكاریكرنا كه‌سێن دی دكه‌ت، هه‌ر ئێك ل بوارێ كارێ خۆدا ژبه‌ر كو د ل دنیایێ و ئاخره‌تێ نه‌هێته‌ سزادان ژبه‌ر كریار و ره‌فتارێن وی یێن خراب، وه‌كی دڤێ قه‌ولێ دا هاتییه‌ دیاركرن، ژ قه‌ولێ نادر:\n\nده‌رمان بكه‌ ژدلا\n\nچوعێبا نه‌ هێلا\n\nرۆژا ئاخڕه‌تێ دا ته‌ نه‌ نڤیسن ژ غافلا\n\n*   *   *\n\nده‌رمان بكه‌ بحسێبه‌\n\nهه‌كه‌ عێبه‌ك تێبه‌\n\nرۆژا ئاخڕه‌تێ ژماشێ\n\nحه‌كیما ئێ كێمبه‌\n\nهه‌روه‌سا ئایینێ ئێزدی ته‌ركیزێ لسه‌ر قه‌ده‌غه‌كرن و سنورداركرنی تشتێن قه‌ده‌غه‌كری دكه‌ت، ئه‌كه‌ر ئه‌و تشته‌ رووبده‌ت و ژ ده‌ست ده‌ركه‌فیت دێ خرابی و خرابكاری جهێ باشیێ و قه‌نجیێ گریت، وه‌كی دڤی قه‌ولێ بۆریت فه‌قیرا دا هاتی:\n\nچی به‌ دیله‌كا بێ وه‌فایه‌\n\nبتئادم تێدا بێ دوعایه‌\n\nخێر چۆن شه‌رێ وێ مایه‌\n\n ژبلی ئه‌وێن مه‌ لسه‌ر به‌حسكرین، ئایینێ ئێزدی تركیزێ لسه‌ر كه‌سێ ئێزدی دكه‌ت كو دڤێت ئه‌خلاقه‌كی باش هه‌بیت، ئیمان و نیازا وی یا پاقژ بیت، خۆ دووركه‌ت ژ ئاخفتێن دووروویێ و كه‌سی ب ده‌روین و خۆشه‌ویست و ئاشتیخواز تومه‌تبار نه‌كه‌ت و خۆ دوركه‌ت ژ پشتگوێخستنا ئاخفتنان.\n\nهه‌روه‌سا چێنابیت گوهێ خۆ بده‌ته‌ ئاخفتێن چو كه‌سی (گوهدانا ب دزیڤه‌)، جونكی ل پێ باوه‌رییا ئێزدیان ب گونه‌هه‌كا مه‌زن دهێته‌ دانان، ئێك ژ گونه‌ه و به‌دكارێن دینێ ئێزدیان دهێته‌ دانان و هه‌ر ئێزدیه‌ك به‌رپرسیاره‌ ژ كار و عه‌مه‌لێ خۆ، ڤێجا جی یێ باش بیت یات خراب، دێ لێپرسین دگه‌ل هێته‌ كرن ده‌رباری كارێن وی كرین ل دونیایێ و ل ئاخره‌تێ. \n\nهه‌روه‌سا ب ئه‌ڤی شێوه‌یێ لخوارێ گونه‌ه و به‌دكارێن دینێ ئێزدیان دهێنه‌ دیاركرن و به‌حسكرن، ژ قه‌ولێ هه‌سه‌دێ ئال توری\n\nهوون بوختانێ مه‌كه‌ن بران دلێ خۆ سافی بكه‌ن ژ غه‌دران\n\nزۆر ژڤێ دنێ چۆن ب گوننه‌هێت گران\n\nگونه‌ه: هه‌ر تشته‌كی زیانێ بگه‌هینته‌ به‌رژه‌وه‌ندیا گشتی د ئێزدییاتییێدا و هه‌ر كاره‌كی مرۆڤ دژی تشتێن پیرۆز بكه‌ت و هه‌ر تشته‌كی خودێ و چاكا ب گونه‌ه دانابت د بێژنێ گونه‌ه و هه‌روسا د چه‌ند تێكستێن دینیدا خویا دبن.\n\nبێگومان ده‌مێ خودێ مرۆڤ ب هه‌موو خۆشی و تام و له‌ڤزه‌تێن دنێ خنێ كری و ژ هه‌موو گیانلبه‌رێن دی جودا كری و ئاقل و زمان و شیان، داینه‌ مرۆڤی، گه‌ڕه‌كه‌ مرۆڤ ژی د ژیانا خۆدا یی دیندار و خودێ ترس یت، یی راستگۆ و زمان خۆش بت، یی خێر خواز و ئنیه‌ت پاقژ، چونكی ل ڤێ دنێ مێڤانه‌ و هه‌ر رۆژه‌كێ دێ پێدڤی ئاخڕه‌تێ بت:\n\nپه‌دشێ من دنیا چێكر\n\nب حه‌د و سه‌د و رێك و پێكر\n\nبن ئاده‌م تێدا خنێكر\n\n*   *   *\n\nبن ئاده‌مۆ تو ل ڤێ دنێ مێڤانێ\n\nگه‌ڕه‌كه‌ ده‌رباز بكه‌ی ب ئه‌ده‌ب و ئه‌ركانی\n\nهه‌ر دێ رۆژه‌كێ زڤرییه‌ به‌ر ده‌ستێت خودانی\n\nله‌وما ل سه‌ر ئێزدییان فه‌ره‌، پێگیریێ ب فه‌رزێن دینێ خۆ بكه‌ین و كه‌رب و كینێ ژ دلێ خۆ باڤێژین و خۆ ژ هه‌ر تشته‌كی حه‌رام دوور بكه‌یت. ب ته‌رزه‌كی گشتی دكارین گونه‌ه و به‌دكاریان و سزایێن وان هه‌ر وه‌كی د تێكستێن دێنیدا هاتی، دڤان خالێن ل خوارێدا رێز بكه‌ین: },"
      },
      {
        "title": "7-2. گونه‌هێن ده‌رهه‌قێ دینی دا",
        "content": " \"\n\n ئانكو ده‌رهه‌قێ (خودێ، ملیاكه‌ت، پێخه‌مبه‌ر، خاس و چاك پیرۆزیێن دینی، و جهێن پیرۆز ج یێن ئێزدییان بن یان نه‌یێن وان بن) گونه‌ه د ده‌رهه‌قێ ڤاندا ب مه‌زنترین گونه‌ه دئێنه‌ ناسین و ئه‌و كه‌سی ڤان گونه‌هان بكه‌ت (ده‌ف لێ خریایه‌) و ل ئاخڕه‌تى ب دژوارترین سزا دێ ئێته‌ سزادان. ژ قه‌ولێ مسكینۆژارۆ\n\nهنجی مێرێ بێ قریاڕه‌\n\nئیمانا وی نه‌به‌ ل كناڕه‌\n\nل دنێ و ئاخڕه‌تێ یی شه‌رمه‌زاڕه‌\n\n*   *   *\n\nنابت ل سورا بانگ بدێری\n\nهنجیێ رێیا ئێزی ببینت و بكه‌نه‌ عنكێری\n\nئه‌و ماشێ زه‌بێنیا ب ده‌ستێ كه‌سی ناسپێری\n\n*   *   *\n\nبده‌ی هه‌زار دستێت شیلانێ\n\nهه‌زار حدوودی عه‌سیل ژ مه‌یدانێ\n\nهه‌موو بكێشییه‌ به‌ر ده‌رێ دیوانێ\n\nبۆ مرۆڤی فایده‌ ناكه‌ت ئیلله‌ سه‌ر ل ئیمانێ\n\n*   *   *\n\nدژوارترین سزا دێ ئێته‌ سزادان\n\nمارێت وان دهه‌فت سه‌رن\n\nل وان روحا دعنكرن\n\nئه‌وێن ڕۆژێ سێ جارا ب ناڤێ ئێزى دكفرن\n\n7-2-1. دووركه‌ڤتن ژ ئایینی (ژ رێكه‌فتن):\n\nژ رێكه‌فتن: ئه‌و كه‌سێ ئێزدییاتییێ بهێلت و بگه‌هته‌ دیانه‌ته‌كی دی، یان ژنه‌كه‌ نه‌ ل رێیا خۆ ماڕه‌ بكه‌ت ژ رێ دكه‌ڤت و د ئێزدییاتیێدا ب گونه‌هه‌كا مه‌زن دئێته‌ دانان و گوننه‌هبار د چاڤێن جڤاكا ئێزدییاندا دشكێت و بێ سور دبت و ئێدی د ناڤ ئێزدییاندا نائێته‌ حه‌واندن و ل ئاخره‌تێ ژی ب دژوارترین سزا دێ ئێته‌ سزادان.\n\nماده‌ك هه‌یه‌ نه‌یه‌ ئه‌هلل خێڕه‌\n\nهه‌رچی كه‌سێ دین گهۆری ژ خه‌لكێڕه‌\n\nحه‌بسا وی به‌ر ب ژێڕه‌\n\n*   *   *\n\nهنجیێ ل گه‌ل ته‌ریقه‌تا خۆ دوژمن بی\n\nبارێ وی دێ ئاسن بی\n\nجزایێ وی دێ سۆتن بی\n\nخودێ مرۆڤ یێ دروستكری و به‌ حه‌زا خۆ چه‌ند ئایین هه‌بوون، به‌لێ وه‌ختێ مرۆڤ ژ دایك دبیت دێ كه‌فته‌ سه‌ر ئایینێ دایك و بابێن خۆ، د باوه‌رییا ئێزدیاندا دروسیت نینه‌ و قه‌ده‌غه‌یه‌ ئایینێ خۆ بگهۆری بۆ ئایینه‌كی دی. ژ به‌ر هندێ ئه‌ڤ كریارا ژی دهێته‌ دانان ( ژ رێكه‌فتن) وه‌ختێ ئێزدیه‌ك ئایینێ خۆ دگهۆریت بۆ ئایینه‌كی دی و ب ئێك ژ پله‌ێن هه‌ره‌ بلند یێن قه‌ده‌غه‌كرنێ و گونه‌هان دهێته‌ هژمارتن ل ئایینی ئێزدیاندا، هه‌روه‌سا تووشی توندترین سزا دبت ل دونیایێ و ژیانا پشتی مرنێ ل ئاخره‌تێ، هه‌ر وه‌كی ئه‌و كه‌سێ ژ ئایینی خۆ ده‌ركه‌فتی دی بێته‌ كه‌سه‌كی دووركری (ده‌ركرن) ژ ناڤ خزم و خێزان و هه‌ڤالێن خۆ، هه‌روه‌سا دناڤ جڤاكی ژیدا رێك پێ ناهێته‌دان كو به‌شداریێ ژیانا كۆمه‌لایه‌تی وه‌كی خۆشی و نه‌خۆشی و رێورسمێن ئایینی بكات، هه‌وره‌سا گه‌له‌ك جارا دهێته‌ دوور خستن ژ ئه‌وی گوندی یان گۆمه‌لگه‌هێ بۆ جهه‌كی دوور، جونكی دباوه‌رییا ئێزدیاندا هه‌موو ئاین خودێ وێت داین و ئه‌گه‌ر كه‌سه‌ك ب كێر دینێ خۆ نه‌هێت، ب كێر دینێ كه‌سی ناهێت، ئه‌ڤ دیارده‌ نه‌ به‌تنێ بۆ وان كه‌سا هاتییه‌ قه‌ده‌غه‌كرن ئه‌وێ ئایینێ خۆ دگهورن، به‌لێ یا قه‌ده‌غه‌یه‌ بۆ هه‌ر زه‌لام و ژنه‌كا ئێزدی كو زه‌واجێ (هاوسه‌رگیرێ ) دگه‌ل چینه‌كا دی یان ئایینه‌كی دی بكه‌ت كو ن لسه‌ر رێیا وی بیت، دێ سزایێ وی ل ئاخره‌تێ بێته‌ جه‌هنم (دۆزه‌خ). هه‌روه‌سا لخوارێ چه‌ند تێكستێن ئایینێ لسه‌ر ئه‌وان سزایێن بۆ كه‌سێ ئێزدی هاتینه‌ دانان ل ئاخره‌تێ هاتینه‌ به‌حسكرن:\n\n(قه‌ولێ به‌دیلا غه‌دارا (دووشاخ)\n\nماده‌ك هه‌یه‌ نه‌یه‌ ئه‌هلل خێڕه‌\n\nهه‌رچی كه‌سێ دین گهۆری ژ خه‌لكێڕه‌\n\nحه‌بسا وی به‌ر ب ژێڕه‌\n\n(قه‌ولێ هه‌سه‌دێ ئال ته‌وری)\n\nهنجیێ ل كه‌ل ته‌ریقه‌تا خۆ دوژمن بی\n\nبارێ وی دێ ئاسن بی\n\nجزایێ وی دێ سۆتن بی\n\n7-2-2. پێگیری نه‌كرن ب ئه‌ركان و ڕێوڕه‌سمێن دینی:\n\n هه‌ر كه‌سه‌كی ئێزدی یێ پابه‌نده‌ و گرێدایه‌ ب جێبه‌جێكرنا ئه‌ركێن خۆ یێن ئایینی، وه‌كی رۆژیكرتن و دوعا و ئه‌ركێن ئایینی به‌رامبه‌ر و شێخ و پیر و برایێ خۆ یێ ئاخره‌تێ، هه‌روه‌سا قه‌ده‌غه‌یه‌ بۆ وی هه‌ر گونه‌هه‌كێ بكات به‌رامبه‌ر خودیێ مه‌زن، فریشته‌، پێغه‌مبه‌ران، خاس و چاك و جهێن پیرۆز، ڤێجا جی یێن ئێزدیان بن یان ئایینه‌كی دی بن و قه‌ده‌غه‌یه‌ بۆ ئێزدیان هێرش بكه‌نه‌ سه‌ر ب هه‌ر شێوه‌یه‌كی هه‌بیت. ئه‌و فه‌قیرێن خه‌رقه‌ی لبه‌ر خۆ دكه‌ن ژبه‌ر پیرۆزیا وی، سوندێ ب به‌راتێ دخۆن كو سۆزا هاتییه‌ دان ل ده‌مێ چاره‌سه‌ركرنا كێشه‌كا جڤاكی و شكاندنا ئه‌وێ په‌یمانێ دگه‌ل لایه‌نێ دی، هه‌روه‌سا ئه‌نجامدانا كاره‌كی ژلایێ كه‌سه‌كی ئێزدی ڤه‌ كو نه‌یێ كونجایی یان جوان بیت دگه‌ل لایه‌نێ دی. ژ قه‌ولێ ئاشێ موحبه‌تێ به‌حسێ باوه‌ری بوون ب خودێ دكه‌ت كو ب درێژییا ژیانا مرۆڤی هه‌ر كه‌سه‌كی سه‌رپێچیێ بكات ده‌رهه‌قێ ئه‌و تشتێن لسه‌ری هاتینه‌ به‌حسكرن دێ ب ئاگرێ دۆژه‌هێ هێنه‌ سزادان.\n\nبده‌ی هه‌زار دستێت شیلانێ\n\nهه‌زار حدووی عه‌سیل ژ مه‌یدانێ\n\nهه‌مووا بكێشییه‌ به‌ر ده‌رێ دیوانێ\n\nبۆ مرۆڤێ فایده‌ ناكه‌ت ئیلله‌ سه‌ر ل ئیمانێ\n\nئه‌و كه‌سێ فه‌رزێن حه‌قیقه‌تێ و یێن ته‌ریقه‌تێ و رێورسمێن ئێزدییاتییێ ب جهه نه‌ئینت، د جڤاكا خۆ دا یێ شه‌رمه‌زاڕه‌ و ل جه‌م خودێ یێ گوننه‌هباره‌.\n\nگه‌لی برا مێرێت چێ بن ب دانی\n\nدخه‌بیر بن ب ئه‌ركانی\n\nژ عه‌ولی دنێ هه‌تا ب ئاخر زه‌مانێ\n\n*   *   *\n\nدبێژمه‌ وه‌ گه‌لی گوننه‌هكارا\n\nرێیا یار و برایێن ئاخڕه‌تێ مه‌كه‌ن بازارا\n\nجیێ وه‌ دۆژه‌یه‌ و ده‌ڤێت مارا\n\n*   *   *\n\nهنجیێ ل گه‌ل ته‌ریقه‌تا خۆ ئه‌رزان بی\n\nل خێر و خێراتا پۆشمان بی\n\nدێ رۆژا ئاخڕه‌تێ سه‌فیله‌كی سه‌رگه‌ردان بی\n\n*   *   *\n\nجندییۆ توو نڤستی\n\nل خلمه‌تێ یی سستی\n\nله‌و میرێ مه‌زن توو ژ ماش ئێخستی\n\n*   *   *\n\nپیرۆ هه‌كه‌ تونه‌یی رێبه‌ری\n\nهه‌كه‌ دلێ ته‌ریقه‌تا ته‌ ژته‌ غه‌یری\n\nحه‌رامه‌ ماشێ تو دخوری\n\n*    *    *\n\nئه‌و ل ئاخڕه‌تێ ب بارن، ب پشتی\n\nهنجی كه‌سێ دلێ ته‌ریقه‌تا خۆ ژ خۆ هشتی\n\nوه‌كی تۆڤه‌كی حه‌رام بت، ب هاڤێژییه‌ زه‌ڤییه‌كێ شین بێن و نه‌گه‌هشتی\n\n7-2-3. كوشتن د ئێزدیاتیێ دا:\n\nئه‌ركانێت ئێزدیاتییێ ب خودێ ناسیێ ڤه‌ دگرێداینه‌ له‌وما هه‌ر ده‌م و هه‌ر وه‌خت ئێزدیاتی ژ ئالیێ ئه‌ركان و بیروباوه‌رێن ئۆلی ڤه‌ یه‌پاك و سه‌رفه‌رازه‌.\n\nژ ئه‌ده‌بێ دینێ ئێزدیان دده‌ته‌ دیار كرن و دبێژت: \n\nیه‌حه‌رامه‌ سه‌له‌ف و دزی و ده‌ره‌وو\n\nو كوشـتن و زنا و خه‌به‌ردان ژ نه‌بوو\n\nو یێ ژ غێری خودێ ڕا سجووده‌ بوو.\n\nرامانا ڤێ سه‌به‌قێ یه‌خویایه‌ ده‌ته‌ زه‌لال كرن و دبێژت: \n\nدئێزدیاتیێ دا یه‌حه‌رامه‌ (ربا ـ دزی ـ ده‌ره‌وو ـ كوشتن ـ  زنا ـ خه‌به‌ردان ژ نه‌بوو و ژبلی خودێ را سجووده‌) بوون. \n\nد ئێزدیاتیێ دا هه‌ر كه‌سێ هاتییه‌ سه‌ر روویێ عه‌ردی ئه‌و خودێ یێ دایی، و ب تنێ مافێ خودێ یه‌ روحا وی ببه‌ت و هه‌ر كه‌سێ كوشتنێ بكه‌ت بلا بزانت شاشبوون و تاوان و گونه‌ها وی چه‌نده‌ له‌وما هاتییه‌ دیاركرن و دبێژن: \n\nئه‌و روحا خودێ دایی ل ڤێ دنیایێ یه‌ب چاڤ و سه‌ر و زمان و ده‌ست و پێ و كه‌س و كار و ئێك بێت وی یان وێ بكوژت بلا بزانت ئه‌وی خۆ كره‌ شریكێ دان و ستاندنا خودێ ئه‌ڤه‌ گونه‌ها و یه‌حه‌رامه‌.\n\nژ ئه‌ده‌بێ دینی دئێزدیان دبێژت:\n\nخودێ ئێكه‌ ئی بێ شریكه‌ و بێ هه‌ڤاله‌\n\nوی نه‌ وه‌كیله‌ و نه‌ كه‌فیله‌\n\nئه‌و وێ ل گه‌ل هه‌موو ده‌م و هه‌یوان و به‌دیله‌.\n\n*   *   *\n\nپه‌دشایێ من نووره‌\n\nئه‌و ژمه‌ نه‌ی دووره‌\n\nئی عالمه‌ ب عه‌رد و عه‌زمان و به‌حرێت كووره‌.\n\nد مێتۆلۆگیا ئێزدیان دا دئێته‌ زانین خودێ یا گۆتی: ئه‌و كه‌سێ من دایی ب تنێ ئه‌ز دێ وی به‌م و یێ من دایی و هه‌ر كه‌سێ وی یان وێ بكوژیت ئه‌ز دێ هه‌ق و حسابێ دگه‌ل كه‌م به‌لێ هه‌ر ئێكی و ل رۆژا وی. \n\nله‌وما د ئایینێ ئێزدیان دا كوشتن نینه‌ و هاتییه‌ حه‌رامكرنه‌ ژبه‌ر ب تنێ مافێ خودێیه‌ خولیاقه‌ت هه‌موو خودێ وێ دایی و به‌س ئه‌و دقارت هه‌ر ئێكی و رۆژا وی ببه‌ت.\n\n.\"\n\n "
      },
      {
        "title": "7-3. گونه‌ه د په‌یوه‌ندیێن جڤاكیدا",
        "content": "هنده‌ك دیارۆكێن نه‌شاز و نه‌جوان د جڤاكێدا دئێنه‌ كرن، ئه‌نجامێن خراب دگه‌هیننه‌ خه‌لكی و كارتیكرنه‌كا نه‌ باش ل سه‌ر كه‌ساتییا مرۆڤی دكه‌ن، بۆ دوور كرنا مروڤێ و پاراستنا جڤاكی ژ ڤان جۆڕه‌ دیارده‌یان، د ئێزدییاتیێدا یێن ئیخستینه‌ دچار چوڤێ دینیدا، چونكی دین وجڤاك د ئێزدییاتیێدا پێكڤه‌ د گرێداینه‌ و ب ڤێ چه‌ندێ جڤاكه‌كا چاك و ڕه‌وشت چاك دى ئێته‌ پێكنینان، ژڤان جوڕه‌ گونه‌هان: \n\n7-3-1. ده‌ره‌وكرن یان ده‌ره‌و:\n\nده‌ڕه‌و: ژێده‌رێ (سه‌ڕه‌كانیا) هه‌موو خرابیایه‌ و د ئێزدییاتییێدا ده‌ره‌وین دوژمنێ خودێیه‌ و راستی رێیا خودێیه‌ و مروڤێ ده‌ره‌وین ل دنێ و ئاخره‌تێ یی روو ڕه‌ش و شه‌رمه‌زاره‌، هه‌روه‌سا سوند خوارن ب ده‌ره‌و گونه‌هه‌كا مه‌زنتره‌.\n\nژ وان نه‌بن مشه‌مر مه‌بده‌یا\n\nرێ ب راستیێ دبت خویا\n\nب كیچر مێراتێن حسن و ئه‌ده‌ب و حه‌یا\n\n*   *   *\n\nده‌ڕه‌وین یێ به‌تاله‌\n\nیی بێ قیمه‌ته‌ل با هه‌ڤالا\n\nیی چرووكه‌ ل با ئیختیارا\n\n*   *   *\n\nهنجیێ ده‌ڕه‌وێت خۆ دگۆتن\n\nمالێ خۆ ب سه‌له‌ف دفرۆتن\n\nوان خێرێت خۆ ب جیایی شه‌رێت خۆ دفرۆتن\n\n*   *   *\n\nئه‌و بوو رۆژا هه‌زیم دبی\n\nقازی بخۆ كه‌ریم دبی\n\nخه‌لك هه‌موو خه‌تخوون دبی\n\nئه‌وێ رۆژێ نه‌سه‌د خۆزما ب وێ روحا ده‌ڕه‌وین دبی\n\nهه‌موو ئاین و نه‌ته‌وه‌ تركیزی لسه‌ر گرنگیا راستگۆیێ دكه‌ن و ب ئێك ژ سیفه‌تێن هه‌ره‌ سه‌ره‌كی یێن مرۆڤی دهێنه‌ دانان. راستگویی دادپه‌روه‌ریا جڤاكی دابیندكه‌ت، دێ ل رۆژا ئاخره‌تێ بریار لسه‌ر كارێن و كریارێن مرۆڤی هێته‌ دان لسه‌ر بنه‌مایێ راستگۆیێ و رێیا خودێ.\n\nب به‌رۆڤاژی ڤێ چه‌ندێ ئه‌و كه‌سی ده‌ره‌وین ب تاوانبار دهێته‌ دانان و ئێك ژ گونه‌هێن ئێزدیان دهێته‌ هژمارتن، د باوه‌رییا ئێزدیاندا په‌یڤه‌ك هه‌یه‌ دبێژن ( ده‌ره‌وین دوژمنێ خودێ یه‌). مرۆڤێ ده‌ره‌وین نه‌یێ حه‌زكریه‌ ژلایێ خودێ و پێغه‌مبه‌را ڤه‌.\n\nد باوه‌رییا ئێزدیاندا دیارده‌ و كریارا ده‌ره‌وكرنێ ب گونه‌هه‌كا مه‌زن دهێته‌ دانان، ئه‌و كار و كریارێن راست و خراب یێن مرۆڤ ئه‌نجامده‌ت، چ به‌ ده‌ست، زمان، یان ئیراده‌، دڤێت مرۆڤ هزرا خۆ تێدا بكه‌ت و ب ئاقل بكه‌ت بۆ هه‌ر كاره‌كی بێته‌ ئه‌نجامدان یان هه‌ر په‌یڤه‌ك یان ئاخفتنه‌كا بێته‌ گۆتن.\n\nئه‌ڤ تێكستێن ئایینی یێن لخوارێ تركیزێ لسه‌ر دووركه‌فتن ژ كردار (ره‌فتار) و ئاخڤتنێن خراب  و ده‌ره‌وكرنێ دكه‌ن، ئه‌ڤ دیارده‌ ب ئێك ژ به‌ربه‌ست یان زه‌حمه‌تی دهێته‌ دانان كو مرۆڤ رێیا دروست بۆ گه‌هشتن بۆ ده‌ستهه‌لاتا ئێزی (خودێ ) بزانت. ژ قه‌ولێ شه‌قه‌سه‌رێ\n\nهنجیێ ده‌ره‌وێت خۆ دكۆتن\n\nو مالێ خۆ ب سه‌له‌ف دڤه‌رۆتن\n\nوان خێرێت خۆ ب جیایی شه‌رێت خۆ دفرۆتن\n\nژ قه‌ولێ قیامه‌تێ\n\nقازی بخۆ كه‌ریم دبی\n\n خه‌لك هه‌موو خه‌تخوون دبی\n\nئه‌وێ رۆژێ نه‌سه‌د خۆزما ب وێ روحا ده‌ڕه‌وین دبی\n\n7-3-2. غه‌یبه‌ت:\n\nبه‌حسكرنا كه‌سێن نه‌دحازر ل جڤاتى ب مه‌ڕه‌ما ناڤ شێواندنێ غه‌یبه‌ته‌. د ئێزدییاتییێدا غه‌یبه‌ت گونه‌هه‌ و نابت به‌حسێ كه‌سی نه‌یی حازر بێته‌ كرن چونكی ژ ئالیێی جڤاكیڤه‌ ڕه‌وشته‌كی كرێته‌ و مرۆڤێ غه‌یبه‌تكار د جڤاكیدا نه‌یێ دلخوازه‌ و ل ئاخڕه‌تێ ژی یێ گونه‌هباره‌ و ب سزایێن دژوار دێ ئێته‌ سزا دان.\n\nغه‌یبه‌ت: گۆتنا كێماسیێن كه‌سێن نه‌دحازر  و به‌حسكرنا خه‌لكێ دبێژنێ (غه‌یبه‌ت) فه‌سادی و ئه‌و كه‌سێ غه‌یبه‌تكار ئی بێ ره‌وشته‌ و رووره‌شه‌ و شه‌رمێ ناكه‌ت و د ناڤا جڤاكێ ئێزدی دا نه‌ی دلخوازه‌ و ژ هه‌موو ئالیانڤه‌ یی به‌ر سار و شه‌رمه‌زاره‌ و دێ ل رۆژا ئاخره‌تێ گه‌هته‌ جزایێ وێ غه‌یبه‌تا كری. \n\nژ ئه‌ده‌بێ دینێ ئێزدیان ده‌ته‌ دیاركرن و ژ قه‌ولێ شه‌قه‌سه‌ری په‌سه‌ند كه‌ت و مه‌لك فه‌خره‌دین دبێژت: \n\nدلێ من ب سێ كه‌سا ناسۆژی\n\nمرۆڤێ ب حال بت و بێ عیش بژی\n\nمرۆڤێ كۆڕه‌بت و ده‌ستێت خۆ ب خه‌نایێ برێژی\n\nمرۆڤێ ل به‌ر كوچكێ خۆ روونێت و ده‌رهه‌قێ عاله‌مێ بێژی\n\nو یێ ل دیونا روونێت و ده‌رحه‌قێ خه‌لكێ و عاله‌مێ بێژی.\n\n*   *   *\n\nهه‌ی زمانۆ یێ سۆتنێ\n\nخه‌به‌ڕه‌ك وا هه‌ی نه‌یا گۆتنێ\n\nدێ بۆ چی داهر كه‌یه‌ روویێ دنێ.\n\nژ قه‌ولێ هه‌سه‌دێ ئال ته‌وری دبێژت: \n\nزۆر هاتنه‌ حه‌دێ ڕێیا\n\nئه‌و خه‌بیر نه‌بوون ب چو مه‌عنییا\n\nئه‌و شكدارن ل هه‌ڤ رێیا.\n\nكه‌سی ل ڤێ دنیایێ های ژ هه‌قی و راستیا رێیا خودێ نه‌بت ئه‌و كه‌س دێ كه‌فته‌ بازاره‌ گونه‌ها و خساره‌تێ و ل رۆژا ئاخره‌تێ دێ ئێته‌ سزادان و ژ ئه‌ده‌بێ دینێ ئێزدیان دایه‌ دیار كرن و دبێژت: \n\nمن گه‌له‌ك زمان دیتن ب سه‌ر\n\nل ئاخره‌تێ قیر دحه‌لاندن و به‌ردانه‌ سه‌ر\n\nهه‌موو ئه‌و بوون یێن ژ نه‌بوویێ دان خه‌به‌ر.\n\n*   *   *\n\nمن گه‌له‌ك سه‌ر دیتن ب زمانێ خۆ  د هلواسه‌\n\nل رۆژا ئاخره‌تێ زبینی دهاتنێ ب دوزان و داسه‌\n\nهه‌موو ئه‌و بوون یێن ژ نه‌بویێ دكرن قال و به‌حسه‌.\n\n*   *   *\n\nهون بوختانه‌ مه‌كه‌ن بران\n\nدلێ خۆ سافی بكه‌ن ژ غه‌دران\n\nزۆر ژ ڤێ دنێ چۆن ب گونه‌هێت گران.\n\nكه‌سێ چو ب چاڤێ خۆ نه‌دیتی نابت به‌حس بكه‌ت دێ گونه‌هبار بت و هه‌ر كه‌سێ پاڤێته‌ خه‌لكێ ئه‌و نیشانا هندێ یه‌ ئه‌و كه‌س ڤه‌مایێ غه‌یبه‌تا دای و بابێ خۆ یه‌ و د جڤاكا ئێزدی دا ئه‌و كه‌س یێ بێ شه‌فائه‌ت بێ مروه‌ته‌ و ناگه‌هته‌ هه‌ڤالا و ره‌وشتێ وی ب تنێ غه‌یبه‌ته‌ و بلا غه‌یبه‌تكار بزانن یێ غه‌یبه‌ت كری ب پاره‌ و به‌رتیلان نائێته‌ به‌خشاندن. \n\n7-3-3. گه‌لاجی ( بوختانی):\n\nئانكو ڤه‌گوهاستنا په‌یڤێن خه‌لكه‌كی بۆ خه‌لكه‌كی دی، ب مه‌ڕه‌ما په‌یداكرنا نه‌خوشی و دووبه‌ره‌كییێ و تێكدانێ د ناڤبه‌را دوو ئالیاندا، د ئه‌نجامدا كه‌رب و كین و نه‌ڤیان چێ دبن و ڕه‌نگه‌ دوژمنایه‌تی ژی د ناڤبه‌را واندا په‌یدا ببت. د ئێزدییاتێیدا گه‌لاجی (بوختانی) كاره‌كی خه‌رابه‌ و گونه‌هه‌كا مه‌زنه‌ ئێزدییاتی مه‌هاندده‌ت خۆ ژفان جوڕه‌ ڕه‌فتار و ڕه‌وشتان دوور بكه‌ین، داكو د ناڤ جڤاكیدا د دلخواز و خوشتفى بین و ل ئاخره‌تێ ژی ژ ئاگری دۆژێ و ئازار و ئه‌شكه‌نجا زه‌بێنیا قورتال بین، ئه‌ڤ چه‌نده‌ ژی د تێكستێن مه‌ یێن دینیدا خویا و ئاشكرا دبت:\n\nزه‌مان نه‌مان وه‌كی به‌رمه‌\n\nژ دنێ هلات حه‌یا و شه‌رمه‌\n\nخه‌لكێ بوختان گرته‌ سه‌رمه‌\n\n*   *   *\n\nهوون بوختانیێ مه‌كه‌ن بران\n\nدلێن خو سافی بكه‌ن ژ غه‌دران\n\nزۆر ژڤێ دنێ چۆن ب گوننه‌هێت گران\n\n7-3-4. گوهدانا ب دزیڤه‌:\n\nدیارۆكا جڤاكییه‌ خرابه‌، ئه‌نجامێن وێ ب شێوه‌یه‌كی گشتی بۆ جڤاكی نه‌د باشن چونكی نه‌خۆشی و نه‌ڤیان و تێكدانێ د ناڤبه‌را خه‌لكێدا په‌یدا دكه‌ت. خاس و چاكێت مه‌، د قه‌ول و به‌یتاندا شیڕه‌ت ل مه‌ كرینه‌ و ئه‌م هانداینه‌ خۆ ژ ڤێ دیارۆكا كرێت دوور بكه‌ین، داكو ل ڤێ دنیایێ ل جه‌م خه‌لكێ د دلخواز بین و ل ئاخره‌تێ ژی به‌رانبه‌ر په‌دشێ خۆ نه‌ دشه‌رمه‌زاربین و ژ ئازار و ئه‌شكه‌نجا دۆژێ و زه‌بێنیا د دوور بین:\n\nنه‌گه‌رن ل پشت دیوار\n\nگوهێ خۆ نه‌ده‌نه‌ په‌یڤێت جینارا\n\nدا ل ئاخڕه‌تێ شوونا وان په‌یڤا ل گوهێت وه‌ نه‌ده‌ن بزمارا\n\n*   *   *\n\nژوان نه‌بن دوو خه‌به‌رى\n\nعه‌جێب مه‌بن ل سه‌ڕه‌\n\nدا هوون ل ئاخڕه‌تێ نه‌بنه‌ دزێت خه‌به‌ڕه‌\n\n7-3-5. ئینه‌تخرابی:\n\nده‌مێ مرۆڤ ل دووف نه‌فسا خو و حه‌ز و ڤیان و ئاڕه‌زوویێن خۆ دچت، بێی كو گوهێ بده‌ته‌ حه‌لالی و حه‌رامیێ، ئه‌و ئنیه‌ت خرابییه‌، ئێزدییاتی  مه‌ هاندده‌ت د دل و نه‌فس و ئنیه‌ت پاقژبین و خوژ حه‌رامیی دوور بكه‌ین، ئه‌ڤ چه‌نده‌ ژی د تێكستێن دینیدا یه‌ خویایه‌ كو نابت مروّڤ ل دووڤ نه‌فسا خۆ بچت، و یێ ئنیه‌ت خراب بت چونكی دی تووشی شاشیان بت و ئه‌نجامدا د جڤاكیدا دێ بێ سۆربت و ل ئاخره‌تێ ژی ب سزایێن دوژوار دێ ئێته‌ سزا دان: ژ قه‌ولێ مشتاقێ سێ بۆرم\n\nنه‌فسێ تو چه‌ندی دكه‌ی گومانێ\n\nتو خالی نابی ژ غه‌درێ و دوخانێ\n\nته‌ خه‌یاله‌ خودانێ خۆ خلاسكه‌ی ژ ئیمانێ\n\n*   *   *\n\nنه‌فسێ نه‌وه‌تا\n\nچی كه‌سێ بخۆت لوقمه‌كا بێ ڕه‌دا\n\nل رۆژا ئاخڕه‌تێ دێ ل پێشیێ بته‌ قه‌دا\n\n*   *   *\n\nبلا هوون نه‌گیرۆیێت نه‌فسێ بن\n\nنه‌ پیڤه‌رێت رێ بن\n\nدا ل ئاخڕه‌تێ نه‌گرتیێت حه‌بسێ بن\n\n*   *   *\n\nوه‌كی ته‌بۆر نه‌دبه‌سته‌\n\nلفاڤ و هه‌فسار چوون ژ ده‌سته‌\n\nبۆرێ ته‌ ل هه‌مه‌ه‌ مێرگا دكر قه‌سته‌\n\nئه‌و شۆلێ نه‌فسێ بوو، ڕه‌نگێ خودانی ژبه‌ر دشكه‌سته‌\n\n7-3-6. ئیمانا خراب، پشت گوهخستن و گوهگرتن:\n\nئه‌ڤ كارانه‌ ب هیچ شێوه‌یه‌كی نه‌یێن دروستن بێنه‌ ئه‌نجامدان و گۆتن، ئه‌ڤنه‌ كار و ره‌فتارێن خرابن و ژلایێ جڤاكی ڤه‌ نه‌ت دروستن، هه‌ر كه‌سێك ڤان كارا بكه‌ت دی بته‌ كه‌سه‌كی ده‌ركری و حه‌زنه‌كری دناڤ جڤاك و ئایینی ئێزدی دا، چونكی دڤێت پێگریێ ب وان تشتا بكه‌ت یێن خودێ فه‌رمان پێ كری، دڤێت ب ئیمانه‌كا پاقژ و دوور ژ خرابیێ و رق و كینێ یێ پابه‌ند بیت، بێ به‌رچاڤكرنا كه‌سایه‌تی و بیروباوه‌ر و نه‌ته‌وه‌ و پله‌یا وی یا كۆمه‌لایه‌تی كو كه‌سه‌كه‌ به‌ پێی حه‌زا ره‌فتارێ بكه‌ت و هه‌روه‌سا جوداهیێ نه‌كه‌ت دناڤبه‌را ئه‌وێ رێپێدراو و حه‌رام، چێنابیت ئاخفتنێن كرێت و ناشرین بێژته‌ كه‌سێن نه‌یی حازر یان گوهێ خۆ بده‌ته‌ ئاخفتنێن خه‌لكی و جیرانه‌، چونكی گوهێ خۆ دانا ئاخفتنێن خه‌لكێ گه‌له‌ك جارا دبته‌ ئه‌نجامێ شه‌ر و ناكۆكیا دناڤبه‌را تاخێن جڤاكی دا و گه‌له‌ك جارا دگه‌هته‌ ده‌ره‌جا كوشتنێ، ژبه‌ر هندێ ئه‌ڤ جۆره‌ كریارا دناڤ ئایینێ ئێزدیاندا قه‌ده‌غه‌یه‌ و دێ ل ئاخره‌تێ ب توندترین سزا هێنه‌ سزادان. \n\nئه‌ڤ تێكستێن ئایینی لخوارێ دیاركرین ده‌رباره‌ی ئه‌ڤان كریار و ره‌فتارانه‌ كو تركیزی لسه‌ر ئاخفتن و ئامۆژگاری و رێنمایێن كۆمه‌لایه‌تی دكه‌ت و پاپه‌ندبوون ب ئه‌ركانێن دی و رێیا خودێ و ئه‌و سزایێن دكه‌ڤنه‌ سه‌ر مرۆڤی ل ئه‌نجامێ ئه‌ڤان كریارین خراب.\n\nژ قه‌ولێ ئاخڕه‌تێ\n\nنه‌فسێ توو چه‌ندی دكه‌ی گومانێ\n\nتوو خالی نابی ژ غه‌درێ و دوخانێ\n\nته‌خه‌یاله‌ خودانێ خۆ خلاسكه‌ی ژ ئیمانێ\n\n*    *    *\n\nبلا هوون نه‌ گیرۆیێت نه‌فسێ بن\n\nنه‌ پیڤه‌رێت رێ بن\n\nدا ل ئاخڕه‌تێ نه‌كرتیێت حه‌بسێ بن\n\n*   *   *\n\nهه‌ی زمانۆ یێ سوتنێ\n\nخه‌به‌ڕه‌ك وا هه‌ی نه‌یا گۆتنێ\n\nدێ بۆ چی داهر كه‌یه‌ روویێ دنێ\n\n*    *    *\n\nقه‌ولێ شه‌قه‌سه‌رێ\n\nدلێ من ب سێ كه‌سا ناسۆژی\n\nمرۆڤێ ب حال بت و بێ عیش بژی\n\nمرۆڤێ كۆڕه‌بت و ده‌ستێت خۆ ب خه‌نابێ برێژی\n\nمرۆڤێ ل به‌ر كوچكێ خۆ روونێت و ده‌رهه‌قێ عاله‌مێ بێژی\n\nقه‌ولێ مشتاقێ سێ بۆرم\n\nنه‌گه‌رێن  ل پشت دیوارا\n\nگوهێ خۆ نه‌ده‌نه‌ په‌یڤێت جینارا\n\nدا ل ئاخڕه‌تێ شوونا وان په‌یڤا ل گوهێت وه‌ نه‌ده‌ن بزمارا\n\n7-3-7. دزی د ئێزدیاتیێدا:\n\nخودێ لپێ رێبازا ئیلاهی گه‌ره‌نتكرنا باشترین و شه‌ره‌فمه‌ندترین ژیانێ مرۆڤی یا رێپێدراو كری، داكو دووربیت ژ ئه‌نجامێن ژیانا پشتی مرنا وی (ئاخره‌تێ)، به‌لێ سه‌ره‌رایی هندێ ژی هنده‌ك كه‌س كارێن حه‌رام و قه‌ده‌غه‌كری دكه‌ن، ئه‌ڤه‌ژی سه‌رپێچیكرنه‌ لسه‌ر مافێ مرۆڤی و بێرێزكرنه‌ ب فه‌رمان و یاسیایێن خودیێ مه‌زن، كو ب دزی و خوارنا مالێ سێویا و ته‌ماعیا پاره‌ی رادبن.\n\nدناڤ هه‌موو ئایینا دا ب یاسا تركیزێ لسه‌ر پاراستنا مه‌لك و مالی خه‌لكێ و ده‌وله‌تێ دكه‌ت واته‌ مه‌لك و مالێ گشتی ب ئێك ژ ئه‌ركێن هه‌ره‌ گرنك یێن ده‌وله‌تێ دهێته‌ دانا د نۆكه‌دا، ژبه‌ر هندێ ئه‌وێن ب كارێ دزیێ رادبن و ئه‌وێن پارێ خه‌لكێ دخۆن و پارێ زارۆكێن بێ سه‌میان دخۆن گه‌له‌ك ب توندی دهێنه‌ سزادان\n\nهه‌روه‌سا ئایینی ئێزدی ڤان كریارا ب حه‌رام دزانن، چونكی كریاره‌كه‌ كرێت و خرابه‌ و دێ لبه‌ر چاڤێ خودێ یێ روو ره‌ش بیت، ئایینی ئێزدی تركیزی لسه‌ر پارستنا جیرانیێ، هه‌ڤالینیێ، مێهره‌بانی، خوشه‌ویستی، راستگۆیی و خێرحوازیێ به‌رامبه‌ر هه‌ژار و بێ سه‌میانه‌ دكه‌ت، هه‌ر كه‌سه‌ك كاره‌كی خراب و تاوانه‌كێ به‌رامبه‌ر ئه‌ڤان بكه‌ت دێ خودێ مه‌زن وی هێلیت دێ هێته‌ هژمارتن ئێك ژ گونه‌ه و به‌دكاریه‌، دێ بێژن ( خودێ وێ ژ به‌ر خۆ هاڤێتی) ئه‌وێن ئه‌ڤ تاوانه‌ و كارێ خراب ئه‌نجامدایی و دێ جهێ وان بیته‌ دۆزه‌خ. ژ قه‌ولێ مه‌رسوما جه‌بیرا: \n\nیێ مالێ خه‌لكێ دزی یی بێ ناموسه‌\n\nیێ ل دیوان و مه‌جلسا وه‌ك جاسوسه‌\n\nهه‌قێ وان ل دنێ و ئاخڕه‌تێ جزا و حه‌بسه‌\n\n7-3-8. دووڕوویی :\n\n واتا ڤه‌گوهاستنا ئاخفتنا خه‌لكێ بۆ خه‌لكه‌كی دی تر ب مه‌ره‌ما دروستكرنا دوبه‌ره‌كیێ و نه‌خۆشیێ ب ئیمانه‌كا خراب ژبۆ په‌یداكرنا رق و كینێ دناڤبه‌را ئه‌ندامێن كۆمه‌لگه‌هێ دا و هه‌ولدده‌ن خۆ وه‌سا دیاركرن كو كه‌سێن باشن و هه‌وله‌ چاره‌سه‌ریێ دده‌ن، به‌لێ مه‌به‌ستا وان به‌رۆڤاژی وان تشتا یه‌، وه‌ختێ ئه‌ڤی كاری دكه‌ن خودێ ل بیرا وان ناهێت، ب تنێ بیرا وان یا ل دووریی و كارێن خراب چونكی ئه‌وان وێ ژبیر كری و بریارێ لسه‌ر كارێن و قه‌ده‌غه‌كری دده‌ن، ب به‌روڤاژی ئه‌وان یێن كو كارێ خێرێ و باشیێ دخوازن.\n\nهه‌ر وه‌ختێ ده‌رفه‌ت بۆ وان چێبوو، دێ هه‌ول ده‌ن ب بلاڤكرنا كارێن خراب دگه‌ل نیشاندانا كرێن خۆ یێن چاكسازیێ، وه‌كی دبێژن ( ئه‌و له‌ هه‌ردوو ره‌خا یاریێ دكه‌ن). هه‌وره‌سا دێ رێ به‌نا به‌ر سوندێن ده‌ره‌و ژبۆ هندكرنا نیه‌تا خۆ یا خراب و خۆ دوور كه‌ن ژ ئه‌وان كارێن خراب ئه‌نجامداین، به‌لێ ئه‌ڤ كارێن خراب ل نك خودێ هندانابن و دێ حوكمێ وان هێته‌ دیاركرن ل جه‌م خودێ سه‌باره‌ت ئه‌و ئه‌نجامدانا ئه‌وان تشتێن قه‌ده‌غه‌كری و نادادپه‌روه‌ریا هاتیه‌ كرن دگه‌ل خه‌لكێ و كه‌سێن دی.\n\nژبه‌ر ئه‌ڤان كریار و ره‌فتارێن خراب، ئاینیی ئێزدی ب گونه‌هه‌كا مه‌زن دزانت و هاتیه‌ قه‌ده‌غه‌كرن بۆ هه‌ر ئێزدیه‌كی ئه‌ڤی كاری ئه‌نجامبدات. چونكی ئه‌ڤ كاره‌ ئێكه‌ ژ وان رێكێن كو كار بۆ ژناڤبرنا گۆمه‌لگه‌هێ و ئایینی دكه‌ن و ل هه‌مان ده‌مدا ل به‌رچاڤگرتنا دوژمنێن مرۆڤایه‌تیێ ل ناوه‌وه‌، ژبه‌ر هندێ ئایینی ئێزدیان داخازدكه‌ت خۆ دووركه‌ن ژ ئه‌وان هه‌موو گونه‌هێن كو جڤاك و كۆمه‌لگه‌ه حه‌ژێ نه‌كه‌ت، ژ بۆ هندێ ژ دنیایێ و ئاخره‌تێ ژیانه‌كا باش هه‌بیت، ب ئه‌ڤی شێوه‌یێ دێ خۆ ژ سزا و ئاگرێ دۆژه‌هێ رزگاربكه‌ین.\n\nقه‌ولێ هه‌سه‌دێ ئال ته‌وری\n\nزه‌مان نه‌مان وه‌كی به‌رمه‌\n\nژ دنێ هلات حه‌یا و شه‌رمه‌\n\nخه‌لكێ بوختان گرته‌ سه‌رمه‌\n\n*   *    *\n\nهوون بوختانیێ مه‌كه‌ن بران\n\nدلێن خۆ سافی به‌كن ژ غه‌دران\n\nزۆر ژڤێ دنێ چۆن ب گوننه‌ هێت گران\n\nقه‌ولێ مشتاقێ سێ بۆرم\n\nهوون ل خه‌به‌را نه‌ دجاسووس بن\n\nل دیوانا وه‌ك كابووس بن\n\nدا ل ئاخڕه‌تێ ل به‌ر په‌دشێ خۆ نه‌ دبێ نامووس بن\n\n7-3-9. شاهدییا دره‌و :\n\nسوند خوارن سیسته‌مێكی دادپه‌روه‌رییه‌ كو ل ژێر گه‌ره‌نتیا ئه‌رك و باوه‌ڕییا ئایینیدا دهێته‌ خوارن، هه‌موو كه‌س رێكێ بۆ به‌ر سوند خوارنێ دبه‌ن ل وی ده‌مێ چۆ به‌لگێن یاسایی لسه‌ر نه‌بن، د به‌رێ دا سوند ژلایێ كه‌سان ڤه‌ هاتییه‌ خوارن و تا نۆكه‌ ژ ئه‌گه‌رێ باوه‌رییا مرۆڤی ب هێزا خودێ سوند دهێته‌ خوارن، ب تایبه‌تی ل ده‌مێ نه‌بوونا به‌لگه‌نامێن پێتڤی ب دۆسه‌یا یاسایی ڤه‌.\n\nدناڤ ئێزدیاندا سوند خوارن ب ده‌ره‌و ب ئێك ژ گونه‌هێن هه‌ره‌ مه‌زن دهێته‌ دانان چونكی دێ بته‌ ئه‌نجامێ پێشێلكرنا مافێ ماددی و ئه‌خلاقی یێن هنده‌ك كه‌سێن دی، گه‌له‌ك جارا كه‌سێن ئێزدی ل په‌رستگه‌ها پیرۆزا لالش ل به‌رده‌م ده‌رگه‌هێ سه‌ره‌كی یێ په‌رستگه‌هێ سوند دخۆن یان ب پیرۆزیا (به‌راتێ) دناڤ قوماشێ سپی دا ل سه‌ر ده‌ستێ راستی سوند دخۆن ب گۆتنا راستیێ كو گرێدایی ب ئه‌وی بابه‌تی ڤه‌ یێ كو دناڤبه‌را دوو كه‌سێن ئێزدی ئه‌وێن دژبه‌ری ئێك و ئه‌و كه‌سه‌ دێ هه‌موو گوناهه‌ و سزایه‌كی ب ئه‌ستویێ خۆ ڤه‌ گریت ئه‌گه‌ر بێت تشته‌كی به‌روڤاژی بێژیت یان خیلافێ بكه‌ت.\n\nبه‌لێ د نۆكه‌دا ل دادگه‌هێن فه‌رمی یێن حكومه‌تێ، كه‌سێ ئێزدی وه‌ختێ سوندێ دخۆت دێ ده‌ستێ خۆ یێ راستی بلندكه‌ت بۆ سه‌ری و دێ بێژیت، سوند ب خودیێ مه‌زن دێ راستیێ بێژم و دێ سێ جارا دێ دووباره‌ كه‌ت. \n\nهه‌روه‌سا شاهدحالیا ب ده‌ره‌و، ل روویێ یاسایی و كۆمه‌لایه‌تی دی هێته‌ سزادان ئه‌كه‌ر هاتوو دیاربوو ژبه‌ر ئه‌و زیانێن مه‌زن یێن گه‌شتینه‌ ئه‌وی كه‌سی بێتاوان، یان كه‌سێ تاوانبار كو بۆ نیشاندانا بێتاوانا خۆ ب هه‌مان شێوه‌ سوند دهێته‌ خوارن و سزایێ وێ توند و دژواره‌.\n\nد باوه‌رییا ئێزدیاندا ئه‌ڤ كار و كریاره‌ ب گونه‌هه‌كا مه‌زن دهێته‌ دانان ژبه‌ر ئه‌وان كارێن هاتینه‌ ئه‌نجامدان و ئه‌و زیانێن گه‌هاندینه‌ مرۆڤان، دێ سزایێ وان ئاگری دۆژه‌هێ بیت ل ئاخره‌تێ، هه‌روه‌سا سوند خوارن ئێكه‌ ژ ئه‌وان لێدوانێن ئایینی كو دادوه‌ر پشت به‌ستنێ لسه‌ر دكه‌ت ژبۆ ده‌ركرنا هه‌ر بریاره‌كێ دژی لایه‌نێن ناكۆكی دناڤبه‌را واندا، ژ ئه‌گه‌رێ نه‌بوونا چوو داتا و به‌لگه‌یێن یاسایی دێ ئیفاده‌، دانپێدانان، یان ناڕازیبوون دژی ئه‌وی نوینه‌ری وه‌رگرن. \n\nقه‌ولێ ئیمانێ\n\nده‌ڕه‌وین یێ به‌تاله‌\n\nیی بێ قیمه‌ت ل با هه‌ڤالا\n\nیی چرووكه‌ ل با ئیختیارا\n\nقه‌ولێ شه‌قه‌سه‌ری\n\nهنجیێ ده‌ڕه‌وێت خۆ دگۆتن\n\nومالێ خۆ سه‌له‌ف دڤه‌رۆتن\n\nوان خێرێت خۆ ب چیایی شه‌رێت خۆ دفرۆتن\n\n7-3-10. حه‌سوودی \n\nدێزدیاتیێ دا گونه‌هه‌ كه‌سێ ب حه‌سوودی به‌رێ خۆ بده‌ته‌ مالێ كه‌سه‌كی یان رسقێ كه‌سه‌كی و ب هه‌ر ئاوایه‌كی حه‌سوودی نه‌هاتیه‌ قه‌بول كرن چنكۆ ژ چاڤتاریێ هاتییه‌ و چه‌ند هه‌بت نابێژت: به‌سه‌ هه‌تا مرنێ. مرۆڤێ حه‌سوود یێ قه‌لسه‌ و یی بێ خێرو خێراته‌ و هه‌ر ده‌م دێ هاڤێته‌ خه‌لكێ و یا خۆ نابێژت و هاژی وی وه‌ره‌ ئه‌و رێبه‌ره‌ و زانایه‌ و خێر خوازه‌ و د ناخێ خۆدا دزانت عه‌ملێ وی چی یه‌. \n\nحه‌سوودی یه‌ به‌ر به‌لاڤه‌ و هه‌ر كه‌سه‌كی حه‌سوودی نینه‌ و  بتریا كه‌سێن حه‌سوود ئه‌ون یێن ده‌وله‌مه‌ند و مالدار یێن ب شه‌ڤ و رۆژ ناسه‌كنن و هه‌ر غاره‌ وانه‌ ل پێ كاری و هه‌كه‌ رۆژه‌كێ كارێ وان بسه‌كنت دێ دنیا ل به‌ر چاڤان بته‌ دۆزه‌خ و دێ ره‌شا راكه‌ن و دێ بێژن: بۆ مه‌ ناقه‌دیێت، به‌لێ ده‌مێ كه‌سه‌كی به‌لنگاز بخۆ به‌دله‌كه‌ جل و به‌رگه‌ په‌یداكه‌ت ئه‌و زه‌نگینێت ده‌ور و به‌رێن وی دێ ده‌هـ جاران بێژنێ ته‌ ژكۆڤه‌ ئینا و نابێژنێ پیرۆزی بت ئه‌ڤه‌ رامانا چاڤ نه‌باریێ یه‌ و حه‌سوودینێ یه‌. \n\nژ ئه‌ده‌بێ دینی ئێزدیان دده‌ته‌ دیاركرن دبێژت: \n\nئه‌مبارك یا پیرۆز\n\nخه‌سیس هه‌ری خنێ بت هه‌تا سافی لێ بته‌ رۆژ\n\nبه‌لێ حه‌سوود چه‌ندی خنێ بت چاڤێ وی ل پنی دۆز .\n\n*   *   *\n\nهه‌كه‌ ئێكی خودێ دایێ\n\nڤێرا بكه‌ ته‌بایێ\n\nكه‌رب و كینێ چو ژێ نایێ.\n\n*   *   *\n\nقه‌نجه‌ بخۆن ئاخ و به‌ر و نه‌چنه‌ پێش قه‌لسه‌ڤانی\n\nهه‌كه‌ قه‌لسه‌ڤان بوونه‌ مێر سه‌ر سه‌د جاخ ژ ڤی زه‌مانی\n\nهه‌كه‌ حه‌سوود و نه‌زان بوونه‌ رێبه‌ر داد و بێ داد ژ ده‌ستێ نه‌زانی.\n\n*   *   *\n\nنكرا پربێژێ دل ره‌ش حه‌سوودی كه‌ساده‌\n\nخه‌به‌ر به‌زێ دل ره‌ش قه‌لسی یه‌ بێ مراده‌\n\nبێ جرئه‌تێ هنه‌ركه‌ر ل سه‌ر سفرێ ئی رباته‌.\n\n7-3-11. نه‌زه‌ر ( نه‌ده‌را):\n\nنه‌زه‌ر ( نه‌ده‌را) خراب كونه‌ها و گونه‌هباریه‌كا مه‌زنه‌ و هه‌ر تشتێ هێژا و سپه‌هی و دلخواز نه‌زه‌ر لێ دكه‌ڤت و یه‌ فه‌ره‌ بێته‌ پاراستن مینا: ( زارۆكێن رادبنه‌ سه‌ر پیان ـ گێنجێن نوو هاتی ـ  كه‌چێن به‌ژنێ رڤاین ـ لاوێن به‌هره‌مه‌ند ـ  بووك و زاڤایێن سالێ ـ شۆغلكارێن مالێ ـ شێوه‌ردارێن ئۆلی ـ شێوه‌ردارێن جڤاكی ـ خودانێت خێر و خێراتا ـ كه‌ت خوه‌دا ـ كۆچه‌ك و فه‌قرا ـ جۆتیارێن سه‌رفه‌راز ـ مێر خاسێن قه‌هره‌مان ـ جوامێرێن ناندایی ـ غیره‌ت كێشێن ئۆلی ـ رێبه‌رێن گوندا ـ رێه‌رێن عه‌شره‌تا و .. هتد). \n\nژ ئه‌ده‌بێ دینێ ئێزدیان ژ قه‌ولێ نه‌فسێ دبێژت:\n\nهه‌كه‌ ته‌ جوانه‌ك دیت ره‌نگی سپه‌هی\n\nهه‌كه‌ نه‌فسا ته‌ چۆیێ و تو پێ فه‌كری\n\nبه‌لێ ب هه‌قیا خودێ تو پێ خه‌سـری.\n\nژ ئه‌ده‌بێ دینێ ئێزدیان ژ قه‌ولێ سوبه‌یه‌كا ژیێت تاری یه‌: \n\nكا ئه‌و چاڤێن ل سه‌رته‌ سوڕی\n\nكا ئه‌و ده‌ورا خۆش ته‌ژ خۆ دبڕی\n\nما ته‌ حساب نه‌تكر ژ ئاگرێ گۆڕی.\n\n*   *   *\n\nكا ئه‌و چاڤێن ته‌ یێن ئه‌شاره‌تێ\n\nكا ئه‌و یارێن ته‌ژ خۆڕا دگرتن نه‌ژ قه‌ومییه‌تێ\n\nما ته‌ حساب نه‌تكر ژ رۆژا ئاخره‌تێ.\n\nژ ئه‌ده‌بێ دینێ ئێزدیان ژ قه‌ولێ ئاساسێ: \n\nگازندا نه‌كه‌ ژ رێیا مه‌سه‌ب و دینه‌\n\nئه‌ڤ دنیا ده‌وره‌ و خۆ ژێ ده‌رینه‌\n\nباتن هه‌یه‌ ل سه‌ر ته‌ د حه‌سبینه‌.\n\n*   *   *\n\nب وێ سوڕێ كه‌م نورا جه‌بێره‌\n\nمێر ژ وێ سوڕێ نه‌د بوون تێره‌\n\nعه‌مه‌ل ب مێراڕا دگه‌رێت وه‌كا سیها دێره‌.\n\nل گۆڕ ڤان سه‌به‌قا ده‌ته‌ دیاركرن بلا مرۆڤ نه‌بته‌ خودانێ نه‌زه‌ره‌كا خراب گونه‌ها و هه‌ر كه‌سێ ل پێ نه‌فسا خۆ هه‌ره‌ت ئه‌و دێ كه‌فته‌ حه‌ق و حسابه‌ ئاخره‌تێ و دێ پۆشمان بت.\n\nژ ئه‌ده‌بێ دینێ ئێزدیان ژ قه‌ولێ به‌یگۆیان: \n\nمالا من ئاڤا بی\n\nمێرێ عنكار ئه‌گه‌ر پاشا بی\n\nدلێ من قه‌د پێ خوه‌ش نا بی.\n\nژ ئه‌ده‌بێ دینێ ئێزدیان ژ قه‌ولێ مریدیێ: \n\nنه‌ده‌ر خۆش نه‌ده‌ره‌\n\nهه‌كه‌ داره‌ و هه‌كه‌ به‌ره‌\n\nنه‌ده‌ر خراب ژ نه‌دیتنێ ڤه‌ دبه‌نه‌ سه‌ره‌.\n\n7-3-12.  كوباری و نه‌فـسا پۆز بلند:\n\nد ئێزدیاتیێ دا خۆمه‌زنكرن و نه‌فسا پۆزبلند گونه‌هه‌ و پۆشمانی یه‌، گه‌له‌ك جاران ژ نه‌فسا بلند و كوبار خه‌مساری و دلگرانی په‌یدا بوویه‌. مرۆڤێ پۆزبلند یی بێ شه‌رم و بێ ره‌وشته‌ هه‌ر گاڤا گۆتنه‌ك نه‌ ب دلێ وی بت دێ هزرا خۆ تێك به‌ت و خۆ و هه‌ڤال و ده‌ردۆرێن خۆ شه‌رمه‌زاركه‌ت ب زمانێ خۆ یێ هشك و بێ مه‌عریفه‌ت. \n\nژ ئه‌ده‌بێ دینێ ئێزدیان دایه‌ دیاركرن و دبێژت: \n\nژ قه‌ولێ ده‌رد و مه‌نده‌\n\nهنجیێ نه‌فس كوبار و پۆز بلنده‌\n\nئه‌و دێ ل ئۆغله‌ما سلتان ئێزی بتن هنده‌.\n\nرامان ژڤێ سه‌به‌قێ دبێژت: \n\nكه‌سێ خۆ مه‌زن بكه‌ت ل رۆژێن ئۆغله‌مێن خاسا و رۆژێن جه‌ژن و هه‌كه‌فتا و ل رێورسمێن پیرۆز یێن خاسان و عیدێن مێر و مه‌له‌كا ئه‌و د بێ به‌هرن و خۆ ڤه‌دشێرن و هه‌موو خه‌لك وان دناسن و دزانن ئه‌و جۆره‌ مرۆڤ د دوری ئیمانێنه‌ و خۆ مه‌زن دبینن و بۆ وان ب گونه‌هـ دئێته‌ نڤیسین و مه‌زنكرن به‌س بۆ خودێیه‌.\n\nد باوه‌ریا ئۆلا ئێزدیان دا هه‌ر كه‌سێ خۆ مه‌زن نه‌كه‌ت و رێزێ ل هه‌ر كه‌سی بگرت ئه‌و دبته‌ جهێ رێزی و خودێ ناسیێ، له‌وما دئێزدیاتیێ دا دبێژن خۆ بۆ خودێ كنتكه‌ دێ خودێ ته‌ بلند كه‌ت و هه‌ر كه‌سێ خۆ مه‌زن كر دێ پۆشمانبت و ل رۆژا ئاخره‌تێ دێ ناڤێ بۆ دۆزه‌خا كوبار و پۆز بلندا خونن و دێ بنه‌ ناڤ پێتا ئاگری هه‌ر وه‌كا ڤێ سه‌به‌قێ ژ ئه‌ده‌بێ دینی گۆتی: \n\nئه‌ڤه‌ بوو كار و كوباریا ته‌كری\n\nتو ب بلنگازا و علمێ خودێ نه‌د فه‌كری\n\nدێ ته‌ژی وه‌كا هه‌ڤالا به‌نه‌ ناف پێتا ئاگری گوری.\n\n7-3-13.  نه‌بوو ـ بوختان ـ بێبه‌ختی :\n\nد ئێزدیاتیێ دا هه‌ر كه‌سێ ژ نه‌بوویێ خه‌به‌ر بده‌ت یان بێ به‌ختیێ بكه‌ت ئه‌و كه‌س یێ دوره‌ ژ ئێزدیاتیێ و ل رۆژا ئاخره‌تێ دێ ئێته‌ خوندن وه‌ك گونه‌هباره‌ك و دێ جزایێ خۆ وه‌رگرت و دێ ئێته‌ ئه‌شكه‌نجه‌دان ل گۆڕ ڤان سه‌به‌قێن ژ ئه‌ده‌بێ دینێ ئێزدیان ژ قه‌ولێ ئاخره‌تێ ـ قه‌ولێ هه‌سه‌دێ ئال توری ـ قه‌ولێ په‌دشایی ـ قه‌لێ به‌یگۆیا ـ قه‌ولێ به‌دیلا غه‌دار ـ قه‌ولێ ئه‌ساسێ ـ قه‌ولێ گاو ماسی و ژبه‌یتا نه‌سرا.\n\nوێ ل به‌یگۆیا و عه‌وانه‌\n\nدلێ وان خالی نه‌بت ژ ئێش و ژانه‌\n\nیێ بچاڤێ خۆ نه‌دیتی و دكه‌ن بوختانه‌.\n\n*   *   *\n\nئه‌هلێ دۆژێ نه‌د فاخرن\n\nدغه‌یبه‌تكارن دبێ باوه‌رن\n\nدمراز مالن دێ بخۆ ڤه‌مرن.\n\n*   *   *\n\nبێ به‌خت نه‌به‌ ب هه‌ڤالێ خۆرا\n\nدێ بته‌ دیرۆك ژ ناڤێ وه‌را\n\nدنیا دوره‌ دێ بته‌ ژ ته‌را .\n\n*   *   *\n\nنه‌یه‌ ب بوختانه‌ نه‌یه‌ زۆره‌\n\nل خاسا سایی یه‌ و غافلا عه‌وره‌\n\nبه‌لێ ژێر و به‌ره‌و ژێر گایه‌\n\n*   *   *\n\nهه‌ی زمانۆ یێ سۆتنێ\n\nخه‌به‌ره‌ك وا هه‌ی نه‌یا گۆتنێ\n\nدێ بۆچی داهركه‌یه‌ روویێ ڤێ دنێ \n\n*   *   *\n\nزه‌مان نه‌مان وه‌كی به‌رمه‌\n\nژ دنێ هلات حه‌یا و شه‌رمه‌\n\nخه‌لێ بۆختان گرته‌ سه‌رمه‌\n\n*   *   *\n\nهون بوختانه‌ مه‌كه‌ن بران\n\nدلێ خۆ سافی بكه‌ن ژ غه‌دران\n\nزۆر ژ ڤێ دنێ چۆن ب گونه‌هێت گران.\n\n*   *   *\n\nپه‌دشایێ من نووره‌\n\nئه‌و ژمه‌ نه‌ی دووره‌\n\nئه‌و عالمه‌ ب عه‌رد و عه‌زمان و به‌حرێت كووره‌.\n\n*   *   *\n\nهنده‌ك هه‌نه‌ خودان خۆفا ژ خۆرا دكه‌نه‌ به‌ر به‌ره‌\n\nئه‌و نكارن سه‌رێ خۆ راكه‌ن ژبێ به‌خت و نه‌بوو كه‌ره‌\n\nئه‌و دبێ به‌هرن ل هه‌ر دوو سه‌ره‌\n\n*   *   *\n\nمن زۆر ل ڤێ دنێ دیتن ب زمان و سه‌ر\n\nل ئاخره‌تێ قیر دحه‌لاندن و به‌ردانه‌ سه‌ر\n\nهه‌موو ئه‌و بوون یێن ژ نه‌بوویێن دان خه‌به‌ر\n\n7-3-14.  كه‌رب و كین:\n\nكه‌رب و كین دئێزدیاتیێ دا نینه‌ و گونه‌هه‌ و نه‌هاتیه‌ قه‌بول كرن و گه‌له‌ك جاران ژێده‌رێ خرابییێ و نه‌شازیێ و بێ تفایێ كه‌رب و كین بوویه‌. \n\nژ ئه‌ده‌بێ دینێ ئێزدیان دایه‌ دیار كرن و دبێژیت: \n\nئێكی خودێ دایێ\n\nڤێرا بكه‌ ته‌بایێ\n\nكه‌رب و كینێ چو ژێ نایێ.\n\n*   *   *\n\nئێزدیاتی یه‌بێ كه‌رب یه‌بێ كینه‌\n\nئێزدی دزانن ڕێ ل كوونه‌\n\nبه‌لێ نه‌زان دبێژنێ رێ دوونه‌.\n\nد ئێزدیاتیێ دا هاتییه‌ شلۆڤه‌ كرن و زه‌لال كرن كه‌رب و كین ژ كفریێ یه‌ و كه‌سێ كفری ئه‌و كافره‌ له‌وما ئێزدی كه‌ربێ و كینێ قه‌بولناكه‌ن و لسه‌ر ده‌مێ شیخادی و شێشمس و خاس و باپچاكان رێك نه‌دایه‌ خودان كه‌رب و كینه‌ و هه‌تا نهۆ كه‌سانێت خودان كه‌رب دبێ دۆست و هه‌ڤالن و هه‌ر وه‌كا نه‌ ژ جڤاكێنه‌ و د روو سارن و ل دوماهیێ د پۆشمانن.\n\nره‌وشت و ئه‌خلاقێ مرۆڤان ته‌مام دبت ده‌مێ كه‌رب و كین د ناخێ ویدا نه‌مینت و ئه‌و كه‌س دبته‌ خودان به‌خت و وژدان و مه‌عریفه‌ته‌كه‌ باش و هزرمه‌ند و ژیر ل دنیایێ. \n\n7-3-15.  شه‌هده‌زۆری و به‌رتیلخۆر:\n\nهه‌ر كه‌سێ شه‌هده‌زۆریێ بده‌ت د باوه‌رییا ئیزدیان دا ل رۆژا ئاخره‌تێ ل هه‌ق و حسێبیێ ( سه‌ر و چاڤ و تلی و زمان و گوهـ و كه‌پوو و ده‌ڤ و لێڤ) هه‌موو دێ شه‌هده‌یێ لێ ده‌ن و دێ بێژنێ: ل فلان رۆژێ و هه‌یڤێ و سالا هندێ ته‌ شه‌هده‌ زۆری یا دایی و ته‌ به‌رتیل ستاند و هه‌موو دێ بته‌ جزا و بار گرانی و حوكم و جۆر و جه‌فا و دێ ئێته‌ سه‌ر روحا وی و دێ پێ خسار بت، له‌وما شه‌هده‌ زۆری د ئاینێ ئێزدیان ده‌ گونه‌هه‌ و یه‌ حه‌رامه‌. \n\nژ ئه‌ده‌بێ دینێ ئێزدیان ژ قه‌ولێ (ئیمانێ) ده‌ته‌ دیاركرن و دبێژیت:\n\nبه‌رتیل نه‌خۆ ئه‌ف ده‌ر واره‌\n\nشه‌هده‌یا بده‌رو نه‌ده‌ دێ به‌لاڤ به‌\n\nبزانه‌ دۆژه‌ هه‌یه‌ ل ناڤ دوبشكان و ماره‌.\n\nل گۆڕ رۆناهیا ڤێ سه‌به‌قێ ژ قه‌ولێ ئیمانێ شرۆڤه‌ دكه‌ت: \n\nهه‌ر كه‌سێ هاتییه‌ سه‌ر روویێ كنیاتێ ئه‌وی دین و ئۆل و ئه‌ركانێت خۆ یێت هه‌ین و ل سه‌ر وی فه‌ره‌ راست گۆبیت و ده‌ره‌وێ نه‌كه‌ت و به‌رتیلێ نه‌خۆت و شه‌هده‌ زۆریێ نه‌ده‌ت، و هه‌رده‌م خودێ ل بیرا خۆ بینت و بزانت ل رۆژا ئاخره‌تێ ب ئه‌مرو فه‌روارێن خودێ دێ وی هاڤێن ناڤ دوبشك و ماران ل دۆزه‌خێ ( جه‌هنمێ).\n\nله‌وما كه‌س خۆ ژ هه‌قیا خودێ نا ده‌ته‌ ئالی و دڤێت ئه‌م ل رێیا خودێ هه‌رن و دا بگه‌هینه‌ مرازا خۆ و دیسان ژ ئه‌دبێ دینێ ئیزدیان ژ قه‌ولێ پیر هه‌سن دبێژیت: \n\nوه‌ختێ تو هاتییه‌ دڤێ دنێ ده‌\n\nراستیێ بێژه‌ ژ خوه‌دێ ره‌\n\nتالیا راستیێ هه‌ر فێ ده‌.\n\nبلا هون نێنه‌ خاپاندن بۆ چار فلسێن مالی سه‌ر دنیایێ و خۆ پارێزن ژ ئاگر و غه‌زه‌با جه‌هنمێ ل رۆژا مرنێ، هه‌روه‌سا سه‌به‌قه‌یه‌ك ژ قه‌ولێ ئاخره‌تێ ده‌ته‌ دیاركرن و دبێژیت: \n\nمن زۆر ل ڤێ دنێ دیتن ب زمان و سه‌ر\n\nل ئاخره‌تێ قیر دحه‌لاندن و به‌ردانه‌ سه‌ر\n\nهه‌موو ئه‌و بوون یێن ژنه‌بوویێ دان خه‌به‌ر.\n\nهه‌ر كه‌سێ ژ نه‌وویێ خه‌بر بده‌ت و یێ ژێره‌ بته‌ شه‌هده‌ دێ پۆشمان بت و لسه‌ر روحا وی تێته‌ نڤیسین و دیسان سه‌به‌قه‌ك ژ ئه‌ده‌بێ دینێ ئێزدیان ده‌ته‌ دیار كرن و دێژیت: \n\nگه‌له‌ك هه‌ینه‌ ده‌ره‌وینن\n\nو گه‌له‌ك هه‌ینه‌ ژێره‌ ل دیوانا ته‌وینن\n\nل ئاخره‌تێ ئه‌و ژی دێ خۆ ل مه‌حكه‌مێ بینن.\n\nل گۆر میتۆلۆجیا ئێزدیان هه‌ر كه‌سێ شه‌هده‌ زۆری دابت و رۆژا دمریت كه‌س و كار و خزم و لێزم و تالیا وی خێرێ بۆرا ناكه‌ن و هه‌ر ژ سه‌د كه‌سی ئێك نابێژیت خودێ بره‌حمینت و به‌رو ڤاژی ل شونا دوعایا دێ نفرین لێ كه‌ن.\n\n7-3-16. ڕیبا (سه‌له‌ف):\n\nد ئێزدیاتیێدا سه‌له‌ف یا حه‌رامه‌ و مالێ ربایێ نه‌هاتییه‌ قه‌بول كرنه‌ و هه‌ر كه‌سێ رباخۆر ئه‌و كه‌س دێ كه‌فته‌ هه‌ق و حسابا رۆژا ئاخره‌تێ و ئه‌و گونه‌هـ هه‌موو ل سه‌ر روحا وی حسابه‌.\n\nسه‌له‌ف: ئه‌وه‌ كو كه‌سه‌ك هنده‌ك دراڤی یان تشته‌كی بده‌ته‌ كه‌سه‌كی دی به‌رامبه‌ر قازانجه‌كێ و ب مه‌رجه‌كی وی دراڤی یا وی تشتی دوه‌خته‌كی دیاركری دا بۆ كه‌سێ ئێكێ ب ته‌مامه‌تی بزڤریتنه‌ڤه‌. د باوه‌رییا ئێزدییاندا سه‌له‌ف دیارده‌یه‌كا خرابه‌ و گونه‌هه‌كا مه‌زنه‌، ئێزدییاتی  پێدڤی خۆ ژ ڤێ دیارده‌یا خراب دوور بكه‌ین چونكی زیانی دگه‌هینته‌ جڤاكی و مروڤی. كه‌سێن سه‌له‌ف خۆر دناڤ جڤاكیدا نه‌ د خوشتڤینه‌ و ل ئاخره‌تێ ژی سزایێ وان یی دژواڕه‌.\n\nژ ئه‌ده‌بێ دینێ ئێزدیان دایه‌ دیار كرن ژ قه‌ولێ (شه‌قه‌سه‌ری ـ مه‌رسووما جه‌بێر ـ ته‌رجالی ـ پیری كار) دیاردكه‌ت و شرۆڤه‌ دكه‌ت.\n\nهنجیێ مالێ سه‌له‌ڤێ دخواڕه‌\n\nزه‌بێنی دی ئێنه‌ سه‌ر بێ حه‌د و هژماڕه‌\n\nدێ ب وی گرن و هاڤێنه‌ دۆژی و ده‌ڤێت ماڕه‌\n\n*   *   *\n\nهنجی یێ مالێ خۆ بده‌ته‌ ریێ یه‌\n\nزه‌بینی دێ قه‌یدكه‌ن ده‌ستان و پێ یه‌\n\nئه‌ل چوو دوریانا نابته‌ سه‌ر رێ یه‌\n\n*   *   *\n\nدێ بانده‌ت جه‌باڕه‌\n\nبلا بێن ئه‌وزالم و ئه‌و كفاڕه‌\n\nیێ مالێ من ب حه‌رامی دخواڕه‌\n\n*   *   *\n\nیه‌ حه‌رامه‌ سه‌له‌ف ربا و دزی و ده‌ره‌وو\n\nو كوشتن و زنا و خه‌به‌ردان ژ نه‌بوو\n\nو یێ ژ غێری خودێ را سجوده‌ بوو.\n\n*   *    *\n\nسه‌له‌ف خۆرێت بێ دین\n\nدزگێ وان دا هه‌یه‌ كه‌رب و كین\n\nتالیا وان یان دێ هاربت یان دین .\n\n*   *   *\n\nخودان سه‌له‌ف و ربا دژوارن\n\nل ئاخره‌تێ دبێ پشتینه‌ ب بارن\n\nل دۆژێ دبێ گازینه‌ و دبێ هاوارن .\n\n*   *   *\n\nیێ مالی ده‌ت ب سه‌له‌ف و ربێ یه‌\n\nدێ لێ كورت بن ده‌ست و پێ یه‌\n\nئه‌و ڕێ نابه‌نه‌ سه‌ر چو ڕێ یه‌.\n\n*   *   *\n\nیێ مالێ ربا سه‌له‌فێ دخواره‌\n\nئه‌و هه‌ر دێ كه‌ته‌ گازی و هاواره‌\n\nنه‌سه‌د خۆزكا بروحێت گونه‌هكاره‌.\n\nڕیبا: وه‌ختێ تو كوژمه‌كی پاره‌ی ب قه‌رز ده‌یه‌ كه‌سه‌كی به‌رامبه‌ر قازانجه‌كا دیاركری هه‌تا كو ئه‌و كه‌سی ته‌ پاره‌ دایی (قه‌رزدار) ئه‌وی پاره‌ی بۆته‌ دزڤرینت د وه‌خته‌كی دیاركری دا. ئایینی ئێزدی تركیزێ لسه‌ر گیانێ هاریكاریێ و حه‌ژێكرنێ و كارێن باش و خێرێ دكه‌ت دناڤبه‌را هه‌موو ئه‌ندامێن كۆمه‌لگه‌هێ دا، ب نه‌ته‌وه‌ و بیروباروه‌رێن جێواز ڤه‌، هه‌روه‌سا هاریكاریكرنا كه‌سێن هه‌ژار و كێم درامه‌ت و دووركه‌فتن ژ ئیستغلال كرنێ و ته‌ماحییا پاڕه‌ێ خه‌لكێ دكه‌ت. ڕیبا ب هه‌ر جۆره‌كی بیت هاتییه‌ قه‌ده‌غه‌كرن دناڤ ئایینی ئێزدی دا چونكی ب ئیستغلاكرنه‌كا ڕوون و ئاشكرا دهێته‌ دانان. دڤێت كه‌سێن زه‌نگین و ده‌وڵه‌مه‌ندا بزانن ئه‌و پارێ وان هه‌یی دگه‌ل خۆ نابنه‌ قه‌برێ، ب تنێ دێ كار و عه‌مه‌لێ خۆ دگه‌ل خۆ به‌ن، ڤێجا جی كارێ باش بیت یان خراب و دێ لێپرسین دگه‌ل هێته‌ كرن لسه‌ر كار و عه‌مه‌لێن وی، د قه‌ولێ مسكینۆ ژارۆ دبێژیت ئه‌گه‌ر هه‌زار سالا ژی بژی، هه‌ر دێ رۆژه‌كێ مێڤانێ گۆرێ بیت: \n\nهه‌كه‌ هه‌زار سالی ل دنێ بی\n\nب زێر و مالی دنێ یێ خنێ بی\n\nهه‌ر دێ ڕۆژه‌كێ مێڤانێ گۆرێ بی\n\nد باوه‌رییا ئێزدیاندا، ل پێ ئه‌وان تێكستێن ئایینی دا هاتییه‌ په‌سه‌ندكرن، هه‌موو ئه‌و تشتێن مرۆڤی هه‌ین، ڤێجا چی زارۆك بن یان پاره‌ و هه‌ر تشته‌كی دی، ب مولكێ خودێ دهێته‌ دانان و مافێ وی یه‌ ب درێژیا ته‌مه‌نێ خۆ خۆشییێ ژێ به‌ت، به‌لێ دڤێت ئه‌و بزانن ئه‌وان مافێ هندێ نینه‌ ئه‌وی تشتی بكه‌ن و بخۆن كو ب مولكێ خودێ دهێته‌ دانان و هاتییه‌ حه‌رام كرن و قه‌ده‌غه‌كرن.\n\nوێ باند ده‌ت جه‌باڕه‌\n\nبلا بێن ئه‌و زالم و ئه‌و زالم و ئه‌و كفاڕه‌\n\nیێ مالێ من ب حه‌رامی دخواڕه‌\n\nئه‌و كه‌سێ تعاملێ دگه‌ل سه‌لافێ (ریبایێ) بكه‌ت و خه‌لكێ استغلال بكه‌ت، دێ جهێ وی بیته‌ جه‌هنم و دێ بیته‌ نێچر و خوارنا مارا و پشتی هنگی دێ روحا وی هێته‌ سزادان و ئه‌شكه‌نجه‌دان ژلایێ زه‌بینیاڤه‌.\n\nهه‌ر كه‌سێ مامه‌لێ دگه‌ل سه‌لافێ بكه‌ت، دێ ژ رێیا خودێ ده‌ركه‌فیت و دێ بیته‌ كه‌سه‌كی كافر و سته‌مكار و دێ دوور بیت ژ ره‌حما خودێ، دڤێت پێگریێ ب فه‌رمانێن خودێ مه‌زن بكه‌ت و هاریكاریا ئه‌وان كه‌سا بكه‌ت ئه‌وێن پێتڤی هاریكاریی و خۆ دووركه‌ت ژ ئه‌وان هه‌موو تشتێن خودێ مه‌زن قه‌ده‌غه‌كرین، ژ قه‌ولێ قیامه‌تێ:\n\nهنجیێ مالێ سه‌له‌فێ دخواڕه‌\n\nزه‌بێنی دێ ئێنه‌ سه‌ر بێ حه‌د و هژماڕه‌\n\nدێ ب وی گرن و هاڤێنه‌ دۆرژێ و دڤێت ماڕه‌\n\n*   *   *\n\nدێ بانك ده‌ت جه‌باڕه‌\n\nبلا بێن ئه‌و زالم و ئه‌و كفاڕه‌\n\nیێ مالێ من ب حه‌رامی دخواڕه‌\n\nژ قه‌ولێ شه‌قه‌ سه‌رێ:\n\nوه‌ی ل سه‌له‌ف خۆرێت بێ دین\n\nد زكێ واندا هه‌یه‌ زۆر كه‌رب و كین\n\nتالیا وان یه‌هاڕه‌، یان یه‌ دین\n\n7-3-17. هژماڕه‌كا به‌دكاریێن دی هه‌ینه‌ گونه‌هن:\n\nهژماره‌كا به‌دكاریێن دی هه‌ینه‌ دئێزدییاتییێدا گونه‌هن، گه‌ڕه‌كه‌ مرۆڤ خۆ ژێ دوور بكه‌ت، تاكو د جڤاكی خۆدا یێ سه‌ر بلند و خۆشتڤی بت و ل ئاخره‌تێ ژی ل به‌ر په‌دشێ خۆ نه‌یێ شه‌رمه‌زاربت. ژ وان گونه‌هان: ( دزی، خوارنا مالێ سێویا، خوارنا مالێ خه‌لكێ ب بێ دادی، كوشتنا بێ سووج، سته‌مكاری، رێگری و تالانكرن....هتد).\n\nقه‌نجه‌ هوون دپر وه‌سفه‌ت بن\n\nنه‌ ب مه‌كر نه‌ب حیله‌ت بن\n\nدا ل ئاخڕه‌تێ ل به‌ر په‌دشێ خۆ نه‌ دبێ عزه‌ت بن\n\n*   *   *\n\nبلا خه‌به‌را ته‌ نه‌یه‌ فه‌حش بی\n\nل دیوانێت خاسا نه‌ ل پاش بی\n\nدا ل ئاخڕه‌تێ ل به‌ر په‌دشێ خۆ نه‌یی یێ ماش بی\n\n*   *   *\n\nمه‌ئێك دڤێت یی ب سه‌ر بی\n\nل عه‌باده‌تێ یی فه‌ر بی\n\nنه‌پرگۆتنه‌كێ دوو خه‌به‌ربی\n\n*   *   *\n\nئاقل هیدایه‌ته‌\n\nهنجی مێرێ ب ته‌ربیه‌ته‌\n\nروحا وی ل به‌ر په‌دشێ خۆ یه‌ ب عزه‌ته‌\n\n*   *   *\n\nل باعێرفا وه‌ دبێته‌\n\nهنجی دلێ ڕه‌حما خودێ تێنه‌\n\nئه‌و نه‌ ژ خه‌لكێ به‌هشتێنه‌\n\n*   *   *\n\nل باعێرفا وه‌ دیارى\n\nهنجی دلێ ب غه‌زه‌ب و ژه‌هڕه‌\n\nئه‌وی ماله‌كا خۆ ئاڤاكریه‌ بۆ دووبشتكان و ماڕه‌\n\n*   *   *\n\nزۆر هاتنه‌ حه‌دێ رێیا\n\nئه‌و خه‌بیر نه‌بوون ب چ مه‌عنییا\n\nئه‌و شكدارن ل هه‌ رێیا\n\n7-3-18. هنده‌ك ڕه‌فتارێن دی هه‌ینه‌ گونه‌هن:\n\nهنده‌ك ره‌فتارێن دی هه‌ینه‌ گونه‌هن ڕه‌نگه‌ رۆژانه‌ مرۆڤ تووش بتێ، د ئێزدییاتییێدا ئه‌و ڕه‌فتار یێن د چار چۆڤێ گونه‌هاندا، دڤیا مرۆڤ خۆ ژێ بپارێزت، چونكی زیانێ دگه‌هیننه‌ ساخله‌میا مرۆڤی و گیانله‌به‌ران و ته‌ڤ سروشتی، مینا، خوارنا گۆشتێ مرار، تفكرنا عه‌ردی، میزتن ژ پێرڤه‌ یان ب ئاگریڤه‌ یان د ئاڤێدا، ئێشاندنا گیانله‌به‌ران، برینا دارێن به‌ردار، تراشینا سمبێلا.\n\nقه‌وه‌ت یه‌  ئیمانه‌، ئیمان ب نیشانه‌\n\nتۆك و مه‌فتول، سمبێل و گریڤانه‌\n\nئه‌ڤه‌نه‌ نیشانێت ئێزدییانه‌\n\n.\"\n\n"
      },
      {
        "title": " 7-4. گونه‌ه ده‌رهه‌قێ زه‌واجێ ( هاوسه‌رگیری) دا ",
        "content": " \"\n\nئه‌نجامدانا پرۆسسا زه‌واجێ په‌یوه‌ندیه‌كا پیرۆزه‌ دناڤبه‌را ژن و زه‌لامه‌ندا و ئامرازه‌ك نینه‌ بۆ تێركرنا هنده‌ك غه‌ریزه‌یێن مرۆڤی، وه‌كی هنده‌ك باوه‌ردكه‌ن خودێ مرۆڤ یێ كریه‌ دروستكه‌رێ خۆ لسه‌ر ئه‌ردی كو مرۆڤ لسه‌ر بژیت و به‌رده‌وام بیت. ژبه‌ر هندێ خودێ مرۆڤ وێ كرییه‌ غه‌ریزه‌یه‌ك، سێكس (جۆتبوون) ب مه‌ره‌ما پاراستنا مرۆڤی یه‌ ژ خراببوونێ یان ژ ناڤچۆنێ ژ ئه‌گه‌رێ مرنێ ( مرنه‌ حه‌قه‌ لسه‌ر هه‌ر كه‌سی)،  ئه‌گه‌ر خودێ رێ نه‌دابا مرۆڤ ب رێیا زه‌واجێ جۆتبوونێ بكه‌ت، وه‌سا مرۆڤ ب نێر و مێ دروست نه‌ده‌بوو. ئه‌ڤ په‌یوه‌ندییه‌، واتا په‌یوه‌ندییا زه‌واجێ دڤێت پاكیزه‌یه‌كا تایبه‌ت بیت، ئانكو ب مانایا پاراستنا پاكیزه‌یێ و تێركرنا ئاره‌زوویا سێكسی ب شێوه‌یه‌كی یاسایی كو بریتیه‌ ژ پاكیزه‌یه‌ ژن و زه‌لامی و ب كارهینانا پاكیزه‌یی ژلایێ هه‌ردووكا ڤه‌ ب شێوه‌یه‌كی ورد بیت، پاراستنا پاكیزێ و ناپاكیا زه‌واجێ، دێ رێگریێ ژ ژێكڤه‌بوونێ و سه‌قامگیریا خێزانێ كه‌ت و په‌یوه‌ندیا دناڤبه‌را ئه‌ندامێن خێزانێ ب تایبه‌تی و ئه‌ندامێن كۆمه‌لگه‌هێ ب گشتی دێ به‌ هێزكه‌ت. هه‌روه‌سا په‌یوه‌ندین خۆشه‌ویستی و سۆزداریێ به‌رامبه‌ر ب ئه‌وی تیر، چ ل مالێ بیت، چ ب جهێ كاری یان ب شه‌قام یا پره‌ ژ ورۆژاندنا سێكسی، ژ ئه‌نجامێ ئه‌ڤێ چه‌ندێ دبیته‌ ئه‌گه‌رێ جۆتبوونا نه‌یاسایی و دبێژنێ (زنا)، و ئه‌و كاریگه‌ری و نه‌ریتێن جۆراو جۆر ژ ئه‌نجامێ هندێ دروست دبن.\n\nهه‌روه‌ها سه‌باره‌ت ب ئایینی ئێزدی دكارین بێژین ب زه‌حمه‌ترین ئایینه‌ ژ ئالییێ زه‌واجێ ڤه‌ چونكێ تایبه‌تمه‌ندیا رێكخستنا ئایینی و چیناتیێ و لقا دناڤ ئێك چینا ئایینی دا هه‌یه‌ و ئایینه‌كی گرتییه‌، ئانكو رێكێ ب چو كه‌سی ناده‌ت ژ ئایینه‌كی دی یان هنده‌ك بیروباوه‌رێن دی كو بێته‌ دناڤ ئایینی ئێزدیاندا یان زه‌واجێ دگه‌ل بكه‌ت.\n\nقه‌ولێ مه‌رسوما جه‌بیڕه‌\n\nژێك ڤه‌كرن حه‌رام و حه‌لاله‌\n\nحه‌رامكرن ژنمام و ژنخاله‌\n\nو مه‌ت و خاله‌ت ئه‌وژی ب مه‌رسوما خودێ ته‌عاله‌\n\n*   *   *\n\nیێ نێزیكن خال و مامه‌\n\nژنێت زارۆكێت وان ئه‌و ژی حه‌رامه‌\n\nب ڤان حه‌د و سه‌دا هه‌ڕه‌ به‌هشتا ته‌مامه‌\n\n*   *   *\n\nده‌یك و خوشك و ژنبرا و برازی\n\nشوبهه‌تێ وان زارۆك و خوارزی\n\nمه‌رسومی حه‌رامكریه‌ ئه‌وانژی\n\n*   *   *\n\nشێخ پیر رێیه‌ رێت ته‌ریقه‌ته‌\n\nبۆ مریدا حه‌رفه‌كا ب تاقه‌ته‌\n\nبۆ مریدا كێرناێت قه‌ت و قه‌ته‌\n\n*   *   *\n\nشێخ و پیر و مرید حه‌د و سه‌ده‌\n\nهه‌ر ئێك ژ وان هه‌نه‌ حه‌رفێت ب تاقه‌ته‌\n\nزه‌واج دناڤ واندا حه‌رامه‌ و دیانه‌تێت دی ژی ب سه‌رده‌\n\n7-4-1. دامانپیسی:\n\nجۆتبوونا ناڕه‌وا د ناڤبه‌را ژن و زه‌لاماندا دامانپیسییه‌. د ئێزدییاتیێدا دامانپیسی گونه‌هه‌كا هه‌ڕه‌مه‌زنه‌، ئه‌گه‌ر هات و ژن و زه‌لامێن دامانپیسی كرین دیار بوون ل جڤاكێدا دئێنه‌ حه‌را مكرن و ل ئاخره‌تێ ژی ب دژوارترین سزایا دێ ئێنه‌ سزا دان:\n\nئه‌ز نه‌بینم مێری ب تنی\n\nكالێ بكه‌ت زنێ\n\nومێرێ ل بن حوكمێ ژنێ\n\n*   *   *\n\nزنێ كار و كفار هه‌ر دوو بوختانه‌\n\nل دنیایێ به‌لانه‌\n\nول ئاخڕه‌تێ دهندانه‌\n\n*   *   *\n\nئێزدییاتی  گه‌له‌كه‌\n\nئه‌ركانه‌ك ژی خێڕه‌، ئێك خلمه‌ته‌\n\nئێك غیڕه‌ته‌، ئێك مروه‌ته‌\n\nئێك قه‌له‌ما گرتییه‌، ئێك زنێ نه‌كه‌\n\nب ڤان ئه‌ركانا ناڤ ل سه‌رته‌\n\n*   *   *\n\nحه‌یا ژ حوسن ده‌ردبی\n\nوه‌ك ڕه‌زه‌كی بێ به‌ر دبی\n\nتژی گای و كه‌ر دبی\n\nخودان ل ئاخڕه‌تێ ڤێرا بێ مه‌فه‌ر دبی\n\n*   *   *\n\nشێخ دبێژت: ئاقوبۆ په‌زا ب سته‌وری مه‌ دۆش\n\nراستیا دلا ب پوولا مه‌فرۆش\n\nمه‌یه‌ موحبێ خه‌لكێ ئیمان ل كۆش\n\n7-4-2. زنا:\n\nزنا دناڤ ئایینی ئێزدیدا ب كرداره‌كا نه‌ئاسایی یا سێكسی (جۆتبوونێ ) دناڤبه‌را ژن و زه‌لامه‌ندا نه‌زه‌وجی دهێته‌ زانین و ب گونه‌هه‌كا مه‌زن دهێته‌ هژمارتن، ب سزایه‌كی مه‌زن ل دنیایێ و ئاخره‌تێ دهێته‌ سزادان. هه‌روه‌سا ئه‌ڤ كاره‌ دناڤ جڤاكی و كۆمه‌لگه‌هێ دا حه‌رامه‌ و هاتییه‌ قه‌ده‌غه‌كرن ل ئاخره‌تێ ژی ده‌ربازبوونا وان نینه‌، هه‌روه‌سا دێ ب چاڤه‌كی نه‌باش و كرێت و بێرێز به‌رێ خۆ ده‌نه‌ ئه‌ڤان كه‌سان ژلایێ جڤاكی و خه‌لكێ ئه‌وی ده‌ڤه‌را لێ دئاكنجی و دێ هێنه‌ دووركرن ژ ژیانا كۆمه‌لایه‌تی، هه‌ر وه‌كی ژ قه‌ولێ بدیلا غه‌دارا دا هاتی. \n\nئێزدییاتی  گه‌له‌كه‌\n\nئه‌ركانه‌ك ژێ خێڕه‌، ئێك خلمه‌ته‌\n\nئێك غیڕه‌ته‌، ئێك مروه‌ته‌\n\nب ڤان ئه‌ركانه‌ ناڤ ل سه‌رته‌\n\nژ قه‌ولێ ئاخڕه‌تێ\n\nحه‌یا ژ حوسنێ ده‌ربی\n\nوه‌ك ڕه‌زكی بێ به‌ر دبی\n\nخودان ل ئاخڕه‌تێ ڤێرا بێ مه‌فه‌ر دبی\n\n7-4-3. هنده‌ك گونه‌هێن دی ده‌رهه‌قێ زه‌واجێ:\n\nهژماره‌كا به‌دكاریێن دی هه‌ینه‌، دئێزدییاتییێدا گونه‌هن، گه‌ڕه‌كه‌ مرۆڤ خۆ ژێ دوور بكه‌ت، تاكو د جڤاكی دا خۆ دا یی سه‌ر بلند و خۆشتفى بت و ل ئاخره‌تێ ژی ل به‌ر په‌دشێ خۆ نه‌یێ شه‌رمه‌زار بت ژ وان گونه‌هان:\n\n1- ژنخوازی و جوتبوون دناڤبه‌را هه‌رسێ چینێن ئایینی دا (شێخ و پیر و مریدان دا ) گوننه‌هه‌.\n\n2- جۆتبوونا ئێزدییان دگه‌ل نه‌یێن ئێزدی گوننه‌هه‌.\n\n3- گونه‌هه‌ یێ ئێزدی دگه‌ل (ده‌یك، خوشك، كج، ژنبرا، ژنمام، ژنخال، مه‌ت، خاله‌ت، خوارزا، برازا، بالتیسك) جوتبن. هه‌تا كو ل ده‌مێ مرنا ئێك ژوان قه‌ده‌غه‌یه‌ زه‌واجێ دگه‌ل وان بكه‌ن، د حاله‌ته‌كی دا بیت قه‌ده‌غه‌یه‌ زه‌واجێ بكه‌ن و یا قه‌ده‌غه‌كریه‌ دناڤ ئایینی ئێزدیاندا.\n\n4- گونه‌هه‌ دو زه‌لام كچێن خۆ بۆ خۆ بكه‌نه‌ پێگوهۆرك\n\nیێ كیژ دا ب ژنێ\n\nئاخڕه‌ت دا ب دنێ\n\n5- جۆتبوون د ناڤبه‌را (كور و كچ) یێن شیرێ دایكێن هه‌ڤ خواری گونه‌هه‌، ئه‌گه‌ر ب سه‌ر ئێك چینا ئایینی بن.\n\n6- زارۆكێن ژنبابێ، هه‌كه‌ ژ زه‌لامه‌كی دی ژی بن، گونه‌هن بۆ زارۆكێن زه‌لامه‌كی ژ نوو مه‌هر دكه‌ت.\n\n7- ل مه‌ها نیسانێ دا كو سه‌ری سالێ ده‌ست پێدكات و فریشته‌ دهێنه‌ خوارێ بۆ سه‌ر ئه‌ردی ل چارشه‌مبوویا ئێكێ ژ مه‌ها نیسانا رۆژهه‌لاتی و دبێژنێ سه‌رێ سال (سه‌رسال)، دڤێت خۆ په‌روه‌ستبوونێ و دوعا و رێورسمێن ئایینی ته‌رخان كه‌ن و خۆ دووركه‌ن ژ چێژ و حه‌زێن تایبه‌ت یێن دونیایێ، ژبه‌ر ئه‌ڤان ئه‌گه‌ران دڤێ هه‌یڤێ دا زه‌واج دناڤ ئێزدیاندا ب گونه‌ه و حه‌رام دهێنه‌ دانا ل هه‌یڤا نیسانا رۆژهه‌لاتی.\n\n8- هه‌روه‌سا چێنابیت و گونه‌ه كو شێخه‌كی پله‌یا ( بابه‌ شێخ) هه‌بیت و زه‌واجێ بكه‌ت، خۆ ئه‌كه‌ر ژ چینا وی ژی بیت، چونكی یێ بوویه‌ بابێ رۆحی یێ هه‌موو ئێزدیان.\n\n9- زه‌واج یا حه‌رامه‌ و گونه‌هه‌ دناڤبه‌را ئایین و مه‌زهه‌بێن دی تر دا و ب به‌روڤاژی.\n\n10- دامانپیسی ل جه‌م ئێزدییان گونه‌هه‌.\n\n.\"\n\n"
      },
      {
        "title": "7-5. خواردن و ڤه‌خوارنێن گونه‌ه ",
        "content": "      \n\nسه‌باره‌ت ب نه‌خوارنا هنده‌ك جۆرێن كه‌سكاتیێ و گۆشتی ژلایێ هنده‌ك خه‌لكێ ئێزدی ڤه‌، دكارین بێژین ژ ئه‌نجامێ روودانه‌كا دیاركری بیت یان داب و نه‌ریته‌كی جڤاكی بیت یان نه‌ریته‌ك بیت ژ باب و باپیران هاتبیته‌ ڤه‌گه‌هاستن بۆ نه‌ڤێن خۆ. د نۆكه‌دا ب ئێك ژ خوارنێن هه‌ره‌ نه‌خۆش دهێته‌ دانان بۆ هنده‌ك كه‌سێن ئێزدی، هه‌تا وی ده‌ره‌جێ كه‌ بهێته‌ دانان ئێك ژ خوارنێن قه‌ده‌غه‌كری، به‌لێ چو تێكستێن ئایینی ئه‌ڤ چه‌نده‌ پشتراست نه‌كریه‌.\n\n7-5-1. گۆشتی به‌راز حه‌رامه‌:\n\nئه‌و گیانه‌وه‌رێن رێپێدای (حه‌لال ) بۆ سه‌ربرینێ د رێورسمێن ئاینیی دا پێك دهات ژ: به‌رخ، مانگا، گا، بزن، حێشتر و ئاسك، سه‌باره‌ت ب گوشتێ به‌رازی یێ قه‌ده‌غه‌ كری بوو، كا چاوا سه‌ربرینا وان بۆ خۆداوه‌ندا یێ قه‌ده‌غه‌ بوو، هه‌ر وه‌كی ل په‌رستگه‌هێن ئاكنجێن یونانی ل دورگه‌یا كریت و ئانه‌دۆل و خه‌لكێ یونانی ژی خوارن و سه‌ربرینا به‌رازێ كێوی قه‌ده‌غه‌بوو، مێژوویا وان دزڤرته‌ بۆ دوعا و نه‌زه‌رێن مرنێ كو ئه‌ڤ نیشانه‌ ژ كه‌سێن نه‌خۆش هاتینه‌ وه‌رگرتن، دبێژن ( وه‌ختێ كه‌سه‌كی نه‌خۆش به‌رازه‌كی ره‌ش له‌سه‌ر رێ دیتبا، ئه‌و كه‌سێ  نه‌خۆش دمر). هه‌روه‌سا دیتنا خه‌ونا ب گوشتێ به‌رازی ب رامانا خرابیێ دهێت چونكێ به‌راز گیانه‌وه‌ركی خرابه‌ و درنده‌ییه‌. \n\nهه‌وره‌سا گۆشتێ به‌رازی ب ئێك ژ خوارنێن حه‌رام دهێته‌ دانان ژلایێ ئێزدیانڤه‌ و گه‌له‌ك بێ تاقه‌تن ( بێزارن) ژ خوارنا گۆشتێ به‌رازی، ژبه‌ر هندێ د هنده‌ك تێكستێن ئایینی دا هاتییه‌ به‌حسكرن كو تركیزی لسه‌ر جوداكرنا لایه‌كی دكه‌ت دگه‌ل گوشتێ به‌رازی ل لایه‌كی دی و ب ڤی شێوه‌یی په‌سنا خودێ دكه‌ت لسه‌ر ئه‌ڤی جوداكرنێ دناڤبه‌را هه‌ردوو لایاندا، ژ دوعایا شه‌هدا دینی:\n\nمنه‌تكارم ژ مێرا\n\nڤاڤارتم ژ كافرا ژ خه‌نزیرا\n\nئاڤیتمه‌ سه‌ر پشكا شێخان و پیرا\n\n7-5-2. كحول و ڤه‌خوارن:\n\nڤه‌خوارنا مادێن كحۆلی ب هه‌موو جۆرێن وی ب گونه‌ه دهێته‌ دانان، د باوه‌رییا ئێزدیاندا ئه‌وێن مادێن كحولی ڤه‌دخۆن دبنه‌ ئه‌گه‌رێ دروستكرنا كێشه‌ و ئاریشێن جڤاكی یێن جۆراوجۆر، ژبلی هندێ ژی دبته‌ ئه‌كه‌رێ سه‌رفكرن و پوچكرنا داهات و پاره‌یێ خێزانێ و تێكچوونا بارێ ته‌ندروستی و ساخله‌میی ژ ئه‌گه‌رێ په‌یدابوونا نه‌خۆشیان ژ ڤه‌خوارنا مادێن كحولی وه‌كی نه‌خۆشیێن سیها، كۆندامێ هه‌رسێ و كله‌ و گه‌له‌ك نه‌خۆشێن دی. ئه‌ڤ تێكستێن ئایینی به‌حسێ قه‌ده‌غه‌كرنا مادێن كحولی دكه‌ن و ئه‌نجامێن وێ.\n\nئه‌وێ سوری خۆش كرن ده‌م و هه‌یوان\n\nئه‌و ئه‌ینه‌ته‌ك دا ل وان\n\nشه‌ربا چێ كرن دیوان\n\nخه‌لكێ ڤه‌خوار پێ دبوونه‌ حه‌یوان\n\nژ به‌یتا نه‌سیحه‌تا\n\nسوحه‌بتا ڕه‌قی به‌     ژ عاشقا را بێتامه‌\n\nهه‌كه‌ چكینه‌ ژ عه‌نزه‌ل به‌    هی ل گه‌ل قرێیه‌ حه‌رامه‌\n\nبێ صه‌بری بێ شكرین به‌   ژ ئێقل ڤه‌ نه‌بی ته‌مامه‌"
      }
    ]
  }
]
