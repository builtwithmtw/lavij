[
  {
    "title": "ئێزدی و ئێزدییاتی",
    "subchapters": [
      {
        "title": " 1-1 كورتییه‌ك ل سه‌ر ئێزدییان و ئێزدییاتییێ",
        "content": "ئێزدییاتی  وه‌ك بیروباوه‌ر د درێژاهییا مێژوویێَده‌ تووشی گه‌له‌ك هه‌ڤركی و هه‌ره‌شه‌ و فه‌رمانێن ره‌ش بوویه‌، شینوار و قوب و نیشانگه‌هێن خاس و چاكا هاتینه‌ ئێوراندن و ئێزدی كه‌فتینه‌ د قه‌واڕه‌كی ته‌نگ ده‌ ئێدی ئه‌وان باوه‌ری به‌ كه‌سێ بیانی نه‌دهات و نه‌دهێلان ڤه‌كۆله‌ر و نڤیسه‌ر چ زانیارییێن دورست ل سه‌ر بیروباوه‌رێن وان بزانن و ئێزدی د ناڤ خوه‌دا و ل ژێر په‌ردا ترسێ و نه‌هێنیێ و ئه‌و رێوڕه‌سمێن دینی بجه‌ دئینان و خه‌لكێ ده‌وروبه‌ر ژی ل ئێزدییان ب گومان كه‌فتن و ل پێ حه‌ز و هزرێن خۆ پێزانین كارتێكرنا خراب ل سه‌ر ئێزدییان كر و چه‌ندین ڕێوڕه‌سمێن وان هندا بوون و هاتنه‌ شێلوكرن ژ ئه‌گه‌رێ نه‌هێنیكرنا وان رێوڕه‌سما و ب درێژاهییا مێژوویێ په‌یروكه‌رێ ئێزدییاتییێ هه‌رده‌م تووشی ده‌رده‌سه‌ریێ و كاراساتا دبوون. پشتی ئازادییا ل كوردستانێ په‌یدابووی، ئێزدییان ژی بێ ترس ڕێوڕه‌سمێن خۆ گێڕان و كۆمه‌كا باش ژ تێكستێن خۆ یێن دینی دانه‌ نڤیسین\n\nئێزدییاتی ئایینه‌كی كه‌ڤن و دێرینه‌ ئه‌ڤ چه‌نده‌ ژی د ڕێوڕه‌سمێن جه‌ژنادا و بیروباوه‌ر و ڕه‌وشت و تیتالێن رۆژانه‌ دا خویا دبت چونكی پڕانییا ڤان ڕێوڕه‌سمێن نهۆ ئه‌م پێ رادبین دزڤرنه‌ به‌ری هه‌زاڕه‌ها سالان، كو ل جه‌م مله‌تێن میزوپۆتامییا دهاتنه‌ گێران. هه‌روه‌سا ژ ئه‌نجامێن ده‌ربازبوونا ئێزدییان د گه‌له‌ك قوناغێن دژوارده‌ ئه‌و ژی ژ به‌ر په‌یدابوونا بیروباوه‌ر و ئایینێن جوراوجۆر هنده‌ك گوهۆڕین ب سه‌ر بیروباوه‌رین ئێزدییاندا هاتینه‌، سه‌ڕه‌رایی ڤێ چه‌ندێ ئێزدییان ڕه‌سه‌ناتییا ئۆل و بیروباوه‌رێن خۆ پاراستینه‌.\n\nئێزدییان هه‌ر ژ كه‌ڤندا هزرا په‌یدابوونا ئه‌رد و ئه‌سمان و رۆژ و هه‌یڤ و ئاگر و هه‌روه‌سا دیارده‌یێن دیێن سروشتی كریه‌ و بۆ هه‌ر دیارده‌كێ خوداوه‌نده‌ك ده‌ست نیشانكریه‌، به‌لێ دوێ باوه‌ری ژی دابوون كو ئه‌ڤان هه‌موو دیارده‌یان ئافرینه‌ڕه‌ك هه‌یه‌، ئه‌وه‌ یێ ڤی كنیاتێ بڕێڤه‌دبه‌ت و هێز و شیانێن وی ب سه‌ردا هه‌ین. هه‌ر وه‌كی د ئه‌ڤێ سه‌به‌قا قه‌ولیدا هاتییه‌ دیار كرن و دبێژیت:\n\nیا خودێ تو مه‌لكێ عه‌رشایی\nل هه‌موو كارا ب ئاگایی\nب هه‌موو دلا توی هایی\n\nژبه‌ركو هه‌ر ئایینه‌كی تایبه‌تمه‌ندی و ڕه‌وشت و تیتال و فه‌لسه‌فه‌ و میتولوژییا خۆ هه‌یه‌ و ئێزدییان ژی هزر و بیروبوچون و ڕه‌وشت و تیتالێن خۆ یێن تایبه‌ت هه‌نه‌. ڕه‌نگه‌ ئێزدییان هنده‌ك ڕه‌وشت و تیتال و بیروباوه‌ر و ڕێوڕه‌سم هه‌بن د دیانه‌تێن دیدا نه‌بن. ژبه‌ر ڤێ یه‌كی جوداهی دناڤبه‌را بیروباوه‌رێن دیانه‌تاندا تشه‌ته‌كی ئاساییه‌.\n\nئێزدی ب ڕێوڕه‌سمێن جه‌ژنێن خۆ و ب ڕه‌وشتێن خۆیێن ڕۆژانه‌ و ب قه‌ول و به‌یت و قه‌سیده‌ و دوعایێن خۆ د دیار و به‌رنیاسن، ئه‌ڤ هه‌موو ده‌ربڕینێ ژ ئۆلا ئێزدییان دكه‌ت، ئێزدییان باوه‌رییه‌كا موكم ب ڕێوڕه‌سمێن خۆ هه‌یه‌ و ژ به‌ر فێ ئێكی هه‌تا نهۆ ژی پێگیرییه‌كا موكم پێ دكه‌ین، د سه‌ر ڤێ چه‌ندێ ژی را رێز و به‌هایی ده‌ێنه‌ هه‌موو پێخه‌مبه‌ر و دیانه‌تێن دی."
      },
      {
        "title": " 1-2 ژمارا ئێزدییان و دڤه‌رێن جینشین",
        "content": "به‌راستی هه‌یا نها سه‌رژمێرییێن تایبه‌ت ب ئێزدییانڤه‌ نه‌هاتێنه‌ ئه‌نجامدان و ئێزدى ل هه‌موو جیهانێ نێزیكى ملیۆنه‌ك و سه‌د و هه‌زارانه‌ (1،100،000) ئه‌ڤ هژماڕه‌ ب شێوه‌یه‌كی ته‌خمینى هاتییه‌ به‌لكو سه‌دی سه‌د نه‌راست و دورست به‌\nئه‌م دكارین بێژین ژمارا ئێزدییان چه‌نده‌؟\n\nئێزدی به‌شه‌كی سه‌ره‌كی و ڕه‌سه‌نن ژ كوردان چونكه‌ د ناڤ بیروباوه‌رێن خۆده‌ كه‌لتور و فولكلۆرێ كوردی پاراستینه‌، ئێزدی ل هه‌ر پارچه‌كا كوردستانێ هه‌نه‌ و نها ژمارا وان یا كشتی نێزیكێ ملیونه‌كێ نه‌، ل كوردستانا باشۆر نێزیكی (600000) هه‌زارانه‌ و ل كوردستانا رۆژئاڤا نێزیكی (40000) هه‌زارانه‌ و ل كوردستانا باكۆر دكه‌هینه‌ (65000) هه‌زاره‌ به‌لێ زۆربه‌با وان بووینه‌ په‌نابه‌ر ل ئه‌وروپا، ل كوردستانا ڕۆژهه‌لات ژی هه‌نه‌ به‌لێ ژمارا وان یه‌ كێمه‌، دیسا ل گورجستانێ و ئه‌رمه‌نستانێ ژى نێزیكی (80000) هه‌زارینه‌.\n\nجوگرافییا ئێزدییان ژ كه‌ڤندا و هه‌یا نها چاوایه‌؟\n\nئێزدى ل هه‌ر چار پارچه‌ێن كوردستانێ دجهوارن، ده‌مـا مـرۆڤ ل نه‌خشه‌یێ دشۆپینه‌ ژ ناڤه‌ندا سووریا (عه‌فرینێ هه‌یا حه‌سه‌كه‌ - قامشلی) و ژۆرتێ عیراقێ ل ده‌رودۆرا شه‌نگال و هه‌یا موسلێ و هه‌یا شێخان و به‌ره‌ڤ و ئیرانی (مه‌هاباد) هه‌یا ئاڤا گۆلا هه‌زارێ و ژۆر دچه‌ ناڤا ئه‌رمه‌نستان و جۆرجیا و ژۆر تێ ناڤا توركیایێ (قه‌رسـێ هـه‌یا چه‌ولیك و موشی و دچه‌ ئه‌لئه‌زیزه‌) هه‌یا جاره‌كه‌ دن دچه‌ ناڤا سوریایی (عه‌فرینێ). ئه‌ڤه‌ نێرینه‌كه‌ بله‌ز ل سه‌ر  نه‌خشه‌یا كوردستانێ یه‌ و ئێزدییان ب خوه‌ ژی هه‌فت تاوس (ئالا، سنجق، نیشان، سه‌مبول) هه‌بوون ل ناڤ میرگه‌ه و هه‌رێمێن ئێزدییان دگه‌ریان ئه‌و ژی ئه‌ڤن (تاوسا ئه‌نزه‌ل ژبۆ میرگه‌ها شێخان تاووسا شه‌نگال- تاووسا حه‌له‌بێ بۆ سوریا- تاوسا خالتا بۆ هه‌رێما خالتان - تاوسا زۆزانــا بـۆ میرگه‌ها هه‌كاریا- تاوسا مه‌سقوفا ژبۆ ئێزدیێن قه‌فقازان- تاوسا ته‌وریزی ژبۆ ئیرانێ) ئه‌ڤه‌ به‌لگه‌یێن دیرۆكینه‌ كو ئێزدى لڤان هه‌رێمان هه‌بووینه‌، لگوندی و باژاركاندا دژین، په‌رستگه‌ها پیرۆز یا لالش ل باشۆرێ كوردستانێ. هه‌ژی گوتنێیه‌ كو نها ئێزدی پڕ ل وه‌لاتێن ئه‌وروپی به‌لاڤبووینه‌ دبن باندۆرا كوچبه‌ریێدا و پترییا وان ل ئه‌لمانیا جهوار بووینه‌.\n\nخێل و عه‌شیره‌تێن ئیزدییان:\n\nهه‌لبه‌ت جڤاكێ ئێزدییان وه‌كی هه‌ر جڤاكه‌كى دی ل ڕۆژهه‌لاتا ناڤین  تایبه‌تمه‌ندیێن خوه‌ هه‌نه‌ و ژ عه‌شیره‌ت و ئێلان پیشك تێ، ئه‌فجا تشته‌كی خۆزاییه‌ كو جڤاكی ئێزدییان ژ كومه‌كا عه‌شیڕه‌تان پێك وه‌ڕه‌ و ئه‌م ناخوازین نافێن ئه‌ڤان بینینه‌ سه‌ر زمان چونكو دپڕن ته‌نی بۆ ئاماژه‌ پێدانی ئه‌ڤ چه‌ند میناكن (خالتی- هه‌كاری- دوملی- هه‌وێرى - جوانا- دنا- ڕه‌شكا- چێلكا خه‌تاری - خوركا - فه‌قیرا - قایدی....هتد) و گه‌له‌ك عه‌شیڕه‌تێن دن ژی هه‌نه‌، هێژایی گوتنی نه‌ كو شێخ و پیر جهی خوه‌ د ناڤ هیچ عه‌شیره‌ته‌كێدا ناگرن به‌لكو دبنه‌ شێخ یان پێرین وی عه‌شیڕه‌تێ یاكو پێ تێنه‌ ناڤكرن.\n\nشێوازێ دابه‌شكرنا ئێزدییان ل سه‌ر ده‌ڤه‌رێ:\n\nئێك: ئێزدیێن ئاكنجێن (وه‌لاتشێخ) پێكدهێن ژ:\n1- ده‌ڤه‌را قه‌زا شێخان (مه‌رگه‌ - میرگه‌ه): ئێسفنێ، جروانه‌، باقه‌سره‌، بیت نار، مهد، مام ڕه‌شان، محمودان، موسكان، كنداله‌، كرخالس، المان، لالش، كلی خودیدا، بیرستك، ایسیا، باعدڕه‌، دیرفان، جیلادیلان...هتد.\n2- به‌ربن: گفگان، كاباڕه‌، خورزان، كرسافا، بۆزان، جراحیه‌، نسیریه‌، بیبان، حسینه‌.\n3- بن كه‌ند: شێخكا، سریجكا، خوشابان، دوغاتان، ختاڕه‌، مكنان، تربه‌ سپی، نفیریه‌، ...هتد.\n4- لحفا قائیدییا: سینا، شێخ خدر، شاریا، خرشینه‌، گرێپان، داكا بچووك، داكا مه‌زن، ل لایێ باشورێ لحفا قائیدیا.\n5- ده‌ڤه‌را دنا و هه‌وێریا: ئه‌وێن دكه‌فنه‌ سێگوشا دناڤبه‌را تركیا و عراق و سوریا دا كو پێك دهێن ژ بیست گوندا ( خانكێ، مه‌م شڤان، كبرتو، قه‌سر ئیزدین، دێره‌بون، خیرافا...هتد، هه‌روه‌سا گوندێ قرهۆلا نێزیكێ ده‌ڤه‌را سلۆپێ یه‌ ل باكورێ كوردستانێ كو ئیلێن ره‌شكی و هه‌وێری د گه‌ل موسلمان و مسیحیا لێ د خۆجهن.\n6- ده‌ڤه‌را به‌ر ئاڤێ: پێك دهێن ژ گوندێن ( جگان، بابیران، مشرف، كرانێ...هتد)\n\nدوو: ئێزدیێن ده‌ڤه‌را شنگالێ و پێك دهێن نێزیكی 55 گوندێن ئێزدییان و چار ئێلێن هه‌ره‌ مه‌زن ل وێ ده‌ڤه‌رێ ئاكنجینه‌ ئه‌و ژی ئه‌ڤه‌نه‌: خۆركان، جوانان، فقیر، شرقیون.\n\nسێ: ئێزدێن رۆژئاڤایێ كوردستانێ كو هاتینه‌ دابه‌شكرن ل سه‌ر  ئه‌ڤان ده‌ڤه‌رێن ل خوارێ دیاركرین: قامشلی، حسكه‌، عامودێ، عفرین.\n\nچار: ئێزدێن باكوری كوردستانێ كو هاتینه‌ دابه‌شكرن ل سه‌ر  سێ ده‌ڤه‌رێن سه‌ره‌كی: \n- ده‌ڤه‌را وێران شار\n- ده‌ڤه‌را ماردین و میدیا\n- ده‌ڤه‌را دیاربه‌ركر (خالتی)\n\nپێنچ: ئه‌و زمانێن ده‌ڤه‌رێن ئێزدییان كو پێ دئاخڤن پێك دهێن ژ:\n1- شێواز و دیالۆگا ئاخڤتنا ئێزدیێن ده‌ڤه‌را وه‌لاتشێخ نێزیكی دیالۆگا بادینی یه‌.\n2- شێواز و دیالۆگا ئاخڤتنا ئێزدیێن ده‌ڤه‌را شنگالێ نێزیكی دیالۆگا كرمانجی یه‌ یا كوردێن رۆژئاڤا.\n3- شێواز و دیالۆگا ئاخڤتنا ئێزدیێن ده‌ڤه‌را هه‌وێریا و دنا  نێزیكی دیالۆگا كرمانجییه‌ یا كوردێن باكۆر."
      },
      {
        "title": " 1-3 ئێزدی وه‌ك نه‌ژاد و ناڤ",
        "content": "1-3-1. ئێزدی وه‌ك نه‌ژاد:\n\nئێزدی د درێژاهییا مێژوویا خۆدا، تووشی گه‌له‌ك هه‌ڤڕكی و هه‌ڕه‌شه‌ و فرمانێن ڕه‌ش بووینه‌، گوندێن وان یێن هاتینه‌ وێران كرن، مال و ملكێ وان یێ هاتییه‌ تالان كرن، كوشتن و گرتن ژی هه‌رده‌م به‌هرا وان بوویه‌ یێن ده‌ربه‌ده‌ر بووین و ژێك ڤه‌قه‌تیاین، ته‌نایی و ئارامی و كێم دیتینه‌، شینوار و قوب و نیشانگه‌هێن خاسا هاتینه‌ ئێوراندن. ئه‌ڤه‌ هه‌موو یا ب سه‌رێ وان هاتی، نه‌ ژبه‌ر كو ڕۆژه‌كی ژ ڕۆژان بۆ ده‌وروبه‌رێ خۆ جهی مه‌ترسیێ بووینه‌ و نه‌ ژی ژبه‌ر گونه‌هه‌كا وان كری. به‌لكو ژبه‌ر پێگیرییا وان بوویه‌ ب بیروباوه‌ر و ڕێوڕه‌سمێن دینێ خۆ و قایل نه‌بووینه‌ ل سه‌ر گوهۆڕینا وان بیروباوه‌ران و ب هه‌موو شیانێن خۆ خۆ پاراستینه‌ و سزایێ وێ پێگری و پاراستنێ ژی ئه‌و فرمان بوون.\n\nژ بلی كاریگه‌ریا خرابا وان مه‌رگه‌ساتان ژ ئالییێ ده‌روونیڤه‌، ئێزدی تووشی ته‌نگاڤییێ ژی دبوون، ئێدی باوه‌ریا وان ب بیانیان نه‌دهات و نه‌ دهێلان ڤه‌كوله‌ر و نڤیسه‌ر هیچ تشته‌كی دورست ل سه‌ر باوه‌را وان بزانن، نه‌ هه‌ر ب تنێ ئه‌ڤه‌ به‌لكو دیندار و زانایێن دینی نه‌ دكارین زانیاریێن دینی دناڤ ئێزدییاندا ژی به‌لاڤ كه‌ن، ته‌ڤایا ڕێوڕه‌سمێن خۆ یێن دینی ل ژێر په‌ردا ترسێدا ب نهێنی ئه‌نجام ددان، خه‌لكێ ده‌وروبه‌ر ژی ل ئێزدییان ب گومان كه‌فتن و ل دووڤ بۆچۆنێن خۆ ڤه‌كۆلین ل دۆر ئێزدییان ئه‌نجام دان، له‌ومان دكارین بێژین پشتی ب داوی هاتنا فرمانێن ڕه‌ش، ئێزدی كه‌فتنه‌ د گه‌له‌ك بارێن دی یێن ته‌نگاڤدا، ئه‌و ژی ژ ئالییێ زانیاریێن دینیڤه‌، ژبه‌ر پڕانییا جارا نه‌ دكارین ڕێوڕه‌سمێن دینی خۆ ب ئاشكرایی بگێرن، ئه‌ڤێ چه‌ندی ژی كارتێكرنا خۆ یا خراب ل سه‌ر ئێزدییان ب خۆ هه‌بوو، چونكی باش فێری پیزانینێن دینێ خۆ نه‌د بوون، هه‌روه‌سان رێ نه‌ ددانه‌ میژوونڤیس و ڤه‌كوله‌ران ژی كو ب دروستی ڤه‌كۆلینان ل سه‌ر ئیزدییاتییێ بكه‌ن، له‌ومان دێ بینین به‌رهه‌مێن وان یێن ل دۆر ئێزدییاتییێ و راستیێ د دوور بوون.\n\nڤێجا ژ ئالییه‌كی ئێزدییان دناڤ خودا خۆ ژ وان ڕه‌وشت و تیتالان دوور دكرن ئه‌وێن دیانه‌تێن دی په‌یره‌و دكرن و ژ ئالییه‌كی دیڤه‌ خۆ د كراسێ خه‌لكی ده‌وروبه‌ر دكرن ب مه‌ره‌ما خۆ گونجاندن و پاراستنی و ئه‌ڤێ چه‌ندێ كارتێكرنه‌كا خراب ئێخسته‌ سه‌ر ناڤه‌رۆكا په‌رتوك و ته‌كستێن دینی وی چه‌ندی كاره‌كی زۆر ل ئێزدییان كر و بیروباوه‌رێن وان شێواندن و ئێدی ڤه‌كۆلین و دیاركرنا ڕه‌ه و ڕیشالێن وان و راستیا بیروباوه‌رێن وان بووه‌ كاره‌كی نه‌یێ ئاسان، ئه‌ڤه‌ و زێده‌باری نه‌شاره‌زایی یاڤه‌كوله‌ر و نڤیسه‌رێن بیانی د تیكستێن دینی ئێزدییاندا، ژ به‌ركو ڕۆژه‌كێ ژ ڕۆژان نه‌دیتێنه‌ و نه‌خووندینه‌، ل فر د كارین بێژین هه‌ر نڤیسه‌ره‌كی تشته‌ك ل دۆر ئێزدییان به‌لافكربت ڕه‌نگه‌ ئارمانجه‌كا تایبه‌ت پێ هه‌بوویه‌، فێجا چی توندره‌وییا دینی یان ژی شوفینزم و ڕه‌گه‌زپه‌رستیا نه‌ته‌وه‌یی بت و پڕانییا وان نه‌ جهێ باوه‌ریێنه‌ بۆ دیار كرنا راستییا ئێزدییاتییێ، چونكی هه‌وله‌كه‌ ژ وان بۆ شیلۆڤه‌كرنا باوه‌ر و مێژوویا مله‌تێ ئێزدی یێ دێرین هه‌ولا وان نڤیسه‌ران گه‌هشته‌ وی رادده‌ كو هنده‌ك په‌رتوك و ده‌ستنڤیسا ژ با خۆ دروست كه‌ن و ب ڕه‌نگه‌كی نه‌ جوان و نه‌ په‌سه‌ند دیار بكه‌ن، ژ به‌ر ڤان هه‌موو ئه‌گه‌رێن مه‌ ل سه‌ری دیاركرین ئه‌و نڤیسه‌ر و ڤه‌كوله‌ر كه‌ڤتنه‌ د شاشی و هزرێن نه‌راستدا ده‌مێ ل سه‌ر باوه‌را ئێزدییان نڤیسین.\n\nد سه‌ر هندێ را باوه‌ر و دێروكا ئێزدییان نه‌ گرهێیه‌كا ئالوزه‌ وه‌كی هنده‌ك ژی د بێژن یان هزر دكه‌ن، هه‌ر كه‌سێ ئاوڕه‌كی بده‌ته‌ ڕێوڕه‌سم و ڕه‌وشت و تیتال و تیكستێن ئێزدییان و هزرێن خۆ تێدا بكه‌ت و ڤه‌كۆلینێن راست و دروست ل سه‌ر بكه‌ت و د بیروباوه‌رێن مله‌تێن رۆژهه‌لاتی یێن دێریندا یێ شاره‌زا و پسپۆر بت دی كارت ب باشی باوه‌را ئێزدییان شروڤه‌ بكه‌ت.\n\nژ ئالیی نه‌ته‌وه‌ییڤه‌ هیچ گۆمان نینه‌ كو ئێزدی كوردن و ئێزدییاتی دینه‌كی كه‌ڤن یی كوردییه‌ و ئه‌ڤ چه‌نده‌ تشته‌كی راست و دروست و نه‌گوره‌ و دانوستاندن ل سه‌ر نائێته‌ كرن و چو مێژوو نڤیس و ڤه‌كوله‌رێن دیرۆكی گۆمان ل سه‌ر نه‌بوویه‌ و ته‌ڤ ڤێ چه‌ندی په‌سه‌ند دكه‌ن و ئێزدییان ب مله‌ته‌كی ئاری ل قه‌له‌م دده‌ن كو دینی وان ئێزدییاتی  بوو، ئه‌ڤ چه‌نده‌ ژی د بنه‌مایێن نه‌ته‌وایه‌ تیێدا به‌ خویا و ئاشكرایه‌ چی ژ ئالییی زمانیڤه‌ بت یان میژوویی و گرێدانا جڤاكی یان ڕه‌وشت و تیتالان یان ژی ژ ئالییێ هه‌ستێ نه‌ته‌وایه‌تی و ئاخا وه‌لاتیڤه‌ بت.\n\n1-3-2. ئێزدی وه‌ك ناڤ:\n\nپه‌یڤا (ئێزدی) گه‌له‌ك یه‌ كه‌ڤنه‌ و به‌ری هه‌زاڕه‌ها سالا ب ڤی شێوه‌ی ( ئی،زی،دی) هاتییه‌ و ل كاسیلۆتكا هاتبوو نڤیساندن و ل دووف شرۆڤه‌كرنا شونوارناسان په‌یڤا ( ئێزدی) رامانا گیانێ پاقژ و ئه‌وێن ل رێیا راست د مه‌شن دده‌ت ( دین الحقیقه‌).\n\nل سه‌رده‌مێ شه‌مسانییا، ئانكو ڕۆژ په‌رێسا په‌رستگه‌ه ب ناڤێ (ئێزیدا ) ئاڤاكربوون و ڕێوڕه‌سمێن خۆ یێن دینی تیدا د گێران، ( ئێزیدا) ژی رامانا خوه‌دیێ بلند و هێزا مه‌زن د ده‌ت.\n\nمه‌زده‌یه‌سنا ژی كو كه‌ڤنه‌ دیانه‌ته‌كا ئارییه‌ دگوتنه‌ خۆدی (ئێزدان). ژبه‌ر كو ئێزدی پاشمایێن وان دیانه‌تێن كه‌ڤنن د بێژنه‌ خۆدێ ( ئێزی) و د باوه‌راواندا ئێزی ناڤه‌كه‌ ژ ناڤێن خۆدی كو ئه‌وه‌یی ملیاكه‌ت ئافراندین و ئه‌ڤ كنیاته‌ نژاندی و مروڤ و گیانله‌به‌ر ل سه‌ر ئه‌ردی په‌یدا كرین و ئه‌ڤ چه‌نده‌ ژی د تێكستێن دینیدا به‌رۆن و ئاشكرایه‌.\n\nهه‌روه‌سا (ئێزی) ناڤه‌كه‌ ژ ناڤێن خودێ و (ئێزی) ئه‌و كه‌سن یێن خودێ د په‌رێسن. ئێزدی ئه‌وێن ئێزدان ئانكو خودێ د په‌رێسن و هه‌ر ئه‌وه‌ ئافرینه‌ێ هه‌موو كنیاتێ هێز و شیانێـت وی ب سه‌ر هه‌موو تشتی دا دزالن.\n\nهه‌ر وه‌كی د ئه‌ڤێ سه‌به‌قا قه‌ولی دا هاتیه‌ دیاركرن و دبێژیت:\n\nسلتان ئێزی بخۆ په‌دشایه‌\nهه‌زار و ئێك ناڤ ل خۆ دانایه‌\nناڤێ مه‌زن هه‌ر خودایه‌\n\nهه‌كه‌ خودێ كر ئێزدینه‌\nل سه‌ر ناڤێ سولتان ئێزدینه‌\nئه‌م ب ئۆل و ئه‌ركانێت خۆ درازینه‌\n\nئه‌و بوو نورا سه‌لیم و سادق\nو زانایێ ب فه‌هم و ناتق\nب فه‌ر وارا خۆدێ یی خالق\n\nمه‌لكێ سدق و حه‌قیقه‌\nبۆ بڕه‌یمی زررو یێ شه‌فیقه‌\n\nنوقته‌ك ژ علیمێ حه‌قیقه‌تێ\nهاته‌ خوارێ سورا نورا نه‌ریقه‌تێ\n\nب ڤێ چه‌ندێ بۆ مه‌ خویا دبت كو خودێ و ئێزی و په‌دشا هه‌موو ناڤێ وی هێزا عه‌زمانیا مه‌زنن ئه‌وه‌ ئافرینه‌ری هه‌مو كنیاتی و هێز و شیانێن وی ب سه‌ر هه‌موو كنیاتیدا دزالن هه‌ر ژ كه‌ڤندا ئێزدییان خودێ ب ڤی ناڤی ئانكو ب ناڤێ ئێزی ناسكریه‌ و هه‌ر ب ناڤێ ئێزی هاتینه‌ ئاشكرن و دبێژنی ئێزدی، ئانكو ئێزی په‌ریس خودێ په‌ریس لی هنده‌ك جاران د بێژنی داسنی، چونكه‌ دیانه‌تێ وان یی كه‌ڤن مه‌زده‌ یه‌سنا بوو، مه‌زده‌ ئانكو خودا، یه‌سنا ئانكو په‌رێس، مه‌زده‌ یه‌سنا ب هه‌ڤرا رامانا خودێ په‌رێس دده‌ت.\n\nهنده‌ك ملله‌تێن ڕۆژ هه‌لاتا ناڤێن باوه‌ری پێ دئینا و دگوتنی میترایی و یانژی وه‌كی ئێزدییان په‌یوه‌ندییه‌كا موكم ب ڕۆژیڤه‌ هه‌بوو و رێز و به‌ها و پیرۆزی ددایی كارتێكرنا وی باوه‌ری ژی ل سه‌ر بیروباوه‌رێن ئێزدییان هه‌بوو تانوكه‌ وه‌كهه‌ڤییه‌ك دناڤبه‌را هه‌ردو باوه‌راندا هه‌یه‌ و ئێزدییان له‌و بیروباوه‌رێن كه‌ڤن یێن وی سه‌رده‌می پاراستینه‌. ب ڤێ چه‌ندێ دیاردبت كو ئێزدی هه‌ر ژ كه‌ڤندال ده‌ڤه‌را ئیران و میسۆپۆتامیا و كوردستانا نوكه‌ د به‌لاڤ بوون و ڕێوڕه‌سمێن دینی خو لێ ئه‌نجام ددان و دگێرن و ژ هنگی وه‌ره‌ هه‌ر ل سه‌ر بیروباوه‌رێن خویێن كه‌ڤن ماینه‌ و ب ناڤێ ئێزدی دئێنه‌ ناس كرن."
      },
      {
        "title": " 1-4 قوناغێن دیرۆكی یێن ئێزدییاتی تێدا ده‌ربازبویی ",
        "content": "پسپۆر و دیرۆكنڤیس دبێژن ده‌ڤه‌را میزۆپۆتامیا خه‌لكێ رۆژپه‌ریس لێ خۆجه بوون و د گۆتنه‌ وان مله‌تێن خۆری (خۆرپه‌رێس)، ئه‌و ژێ ئاری بوون و پرانییا وان د قوناغێن دیرۆكی یێن جودا دا هاتینه‌ و ل گه‌لییێ لالشێ و ده‌وربه‌رێن وێ خۆجه بووینه‌، چونكی بیروباوه‌رێن ڤان مله‌تان ژ كنیاتێ و په‌یدابوونا گیانلبه‌ران و نێزیكبوونا وان ژ ئالییێ تۆر و ڕه‌وشتاڤه‌ و ژیارا وان یا ب هه‌ڤرا، ڤێجا تشته‌كی سرۆشتی و ئاسایی بوو كو د ناڤ هه‌ڤدا ب حه‌لیێن و بیروباوه‌رێن وان ببنه‌ ئێك بۆ بوونه‌كا نوو و بنچینه‌ك، ژ بۆ باوه‌رییه‌كا لێكدایی و ڕێك و پێك و نها دبێژنێ ئێزدییاتی، د گه‌له‌ك قوناغانرا بۆرییه‌، لێ قوناغێن گرنگ و سه‌ره‌كی دونه‌:\nئێك: قوناغا به‌ری هاتنا شێخادی:\nئه‌ڤ قوناغه‌ گه‌له‌كه‌ درێژه‌، ڕه‌ه و ڕیشالێن وێ دگه‌هنه‌ سه‌رده‌مێن هه‌ره‌ كه‌ڤن و دێرین و ئه‌و ژی دبته‌ دو سه‌رده‌م:\n1- سه‌رده‌مێ په‌یدابوونا خوداوه‌ندان:\nبه‌رێ ئێزدییان وه‌كی پڕانییا مله‌تێن ڕۆژهه‌لاتا ناڤێن، دیارده‌ێن سروشتی دپه‌رستن و رێز و به‌ها و پیرۆزی ددانێ و بۆ هه‌ر دیارده‌یه‌كا سروشتی خودانه‌ك ده‌ستنیشان كربوو و په‌رستگه‌ه ژێرا ئاڤاكربوون و قوربانی ژێرا پێشكێشدكرن. په‌رستنا وان دیارده‌یان ژی ژ ئالییێ وانڤه‌ بۆ دو ئه‌گه‌رێن سه‌ره‌كی دزڤرین یان ژی د ترسیان چونكی دزیانبه‌خش بوون و زیان دگه‌هاندنه‌ سروشتی و مرۆڤان وه‌كی بروسییا و بیڤه‌له‌رزا و ئاڤ رابوونی یان ژی حه‌ژێ دكرن و كه‌یڤا وان پێ دهات، چونكی مایێ خێر و به‌ره‌كه‌ت و خوشیێ بوون و مفا دگه‌هاندنه‌ سروشتی و مرۆڤان وه‌كی بارانی و ڕۆژێ، نوكه‌ ژی ئێزدی ب وان جوره‌ بیروباوه‌ران د داخبارن.\n2- سه‌رده‌مێ یه‌كتاپه‌رستی:\nپڕانییا مله‌تێن ڕۆژهه‌لاتا ناڤێن و ب تایبه‌ت (میدی) یا ، ڕۆژ په‌رستییه‌ و د هزرا واندا ڕۆژ خودایێ ژین و ژیاری بوو و ب ( میه-میترا) ناڤ دكر و بۆ ده‌مه‌كێ درێژ ل سه‌ر وی باوه‌ری بوون، پشتی هنگی باوه‌را مه‌زده‌ یه‌سنا په‌یدابوو بۆ خه‌لكێ خویاكر كو په‌دشایه‌ك وێ هه‌ی ئه‌وه‌ ژین و ژیاری و هه‌قیی و هه‌موو كنیاتی ب سیسته‌مه‌كی ڕێك و پێك ب رێڤه‌دبه‌ت، ئه‌و باوه‌ره‌ژی د ناڤ وان مله‌تاندا به‌لاڤبوو و كارتێكرنه‌كا زۆر ل بیروباوه‌رێن وان كر. چاخێ زه‌رده‌شت داهربوویی و بیروباوه‌رێن خۆ د ناڤ خه‌لكیدا به‌لاڤكرین، هنده‌ك ژ مله‌تێن ئاری و (میدی) یا باوه‌ری پێ ئینان و بیروباوه‌رێن وی په‌سه‌ند كرن.\nپشتی پێشڤه‌چۆنا بیروباوه‌رێن وان مله‌تان ب شێوه‌یه‌كی گشتی و یێن ئێزدییان ب تایبه‌تی، به‌ر ب قوناغا ناسبوونا ئافرینه‌ره‌كی تاك و ب تنێ چوۆن و گه‌هشتنه‌ وێ باوه‌ریێ كو ئه‌وه‌ خودایێ دنێ و ئاخره‌تێ، ئه‌وه‌ یێ هه‌موو دیارده‌ێن سروشتی داناین و ئه‌ڤ كنیاته‌ ئافراندی و په‌رستن و په‌روه‌سته‌ بوون ب تنێ بۆ وی یه‌ فه‌ره‌ ئه‌م ئێزدی دبێژن به‌ری هاتنا براهیم خه‌لیل یه‌كتا په‌رستی دریا مه‌له‌ك سالم یێ شه‌مسانی هاتبوو به‌لاڤ كرن و ل په‌رستگه‌ها لالش ئه‌ڤ بیروباوه‌رێن خو به‌لاڤ كرن و دهێته‌ ناسین ب (مه‌له‌كی مێرا).\nمه‌له‌كه‌ك نازلبوو ژ سه‌ما\nعێرف و زانا وی ب فاما\nجه‌بێری هنارته‌ بامه‌\n*   *   *\nمه‌له‌كه‌ مه‌لكێ مێرانه‌\nژ قه‌ندیلا نیفا عه‌سمانا\nژ بو مه‌ ئینابوو په‌یكا ئێزدانه‌\n*   *   *\nسولتێن ژ باخۆ دهناڕه‌\nبۆ لالشی و هه‌رچار كناڕه‌ \nوبۆمه‌ كڕه‌ خۆه‌ش یاڕه‌\nڤێجا براهیم خه‌لیل هات و رێبه‌ریا ڤێ هزری كر و رابه‌ریا خه‌لكێ كر بۆ په‌رستنا خودێ و خودێ ب خه‌لكێ دا ناسین و گۆتی یێ ڕۆژ و هه‌یف و ستێر و ئه‌ز دایم ئه‌و خوه‌دایه‌.\n\nدوو: قوناغا پشتی هاتنا شێخادی:\nهاتنا شێخادی بۆ ناڤ ئێزدییان و خۆجهبوونا وی ل لالشا نوورانی، د ئێزدییاتیێدا قوناغه‌كا گرنگ و وه‌رچه‌رخانه‌كا مێژوویی بوو، چونكی د وێ قوناغێدا و ژبۆ پاراستن و موكمكرنا ئیزدیاتییێ، ئێزدییاتی هاته‌ نووژه‌ن كرن و سیسته‌مه‌كی نوو یێ چیناتییێ دانا، ژبه‌ر هندێ ئه‌ڤ قوناغه‌ ب تخووبه‌كی دیار د ناڤبه‌را كه‌ڤن و نوویاتیا ئێزدییاتیێدا دئێته‌ ناسین و ب دیرۆكا ئێزدییان یا نوو دئێته‌ هژمارتن هه‌ژی گۆتنییه‌ كو د وێ قوناغێدا و ب گۆره‌یی وی سیسته‌مێ نوو، كاروبارێن ئێزدییان یێن دینی و جڤاكی هاتنه‌ ڕێك و پێك كرن و هه‌موو بیروباوه‌رێن وان یێن دینی و میتولوژیا وان یا كه‌ڤن د تێكستێن دینیدا هاتنه‌ دارشتن و د پرانییا ڤان تێكستاندا ئه‌و بیروباوه‌ر هاتنه‌ به‌لاڤ كرن  و پاراستن. هه‌ژی ئاماژه‌ كرنێیه‌ كو سیسته‌مێ ژ ئێزدییانرا هاتییه‌ ده‌ستنیشانكرن بتریا وی ل سه‌ ر ده‌ستێ شێخادیێ دوویێ بوو و هنده‌ك گوهۆڕین ل سه‌رده‌مێ شێخ حه‌سه‌ن ژی هاتنه‌ ئه‌نجام دان.\nهه‌روه‌سا ژ هه‌موویێ گرنگتر ئه‌و بیروباوه‌رێت ئێزدییان یێن كه‌ڤنار جاره‌كا دن ب شیوه‌یه‌كی ئه‌ده‌بی یێ جوان هاتنه‌ رێكخستن و هه‌موو بوونه‌ قه‌ول و به‌یت و تێكستێن دینی و هاتنه‌ به‌لاڤ كرن و پاراستن د هه‌ردو په‌رتوكێن مه‌سحه‌فا ڕه‌ش و جه‌لوا دا و قه‌ولبێژ بۆ ڤی كاری هاتنه‌ دانان و ئه‌و تێكست هاتنه‌ ژبه‌ر كرن ژ لایێ قه‌واله‌نڤه‌ و سالانه‌ دناڤ مله‌تێ دا دگه‌ریان دگه‌ل گه‌را تاوسێ و گه‌را ئیختیارێ مه‌رگه‌هێ و ئه‌و بیروباوه‌ر به‌لاڤ دكرن و رۆندكرن و هه‌تا نها ئێكی ژ ئێكی را دگوتن هه‌تا گه‌هاندنا ڤێ قوناغێ و سه‌روه‌ریا ڤی گوهۆرینێ ب سه‌ركێشیا چه‌ند خاس و چاكێن مه‌ ئێزدییانبوو وه‌كی شێخادیێ ئێكی و دوێ و ب هه‌ڤكاریا شێخ شه‌مس و شێخ فه‌خرێ ئادیا و شێخ حه‌سن و هتد."
      },
      {
        "title": " 1-5 بیروباوه‌رێن ئێزدییاتییێ ",
        "content": "ئێزدییاتی  ئێكه‌ ژ كه‌ڤنترین بیروباوه‌رێن ده‌ڤه‌را میزوبۆتامیا و هه‌موو بیروباوه‌ر و دوعا و تێكستێن وان یێن دینی ب زمانێ كوردینه‌ و باوه‌ری ب ئێكانیا خودێ هه‌نه‌. ئێزدی دبێژن خیر و شه‌ر ژ ده‌رگه‌هێ خودێ دهێن و تاووسی مه‌له‌ك ل جه‌م ئێزدییان سه‌رۆكێ هه‌فت ملیاكه‌تایه‌ و خوه‌دێ ئه‌ڤ خه‌لاته‌ دایێ و كڕه‌ ئه‌مینێ خۆ وه‌كی دڤێ سه‌به‌قێ ده‌ خویا دبیت.\nپه‌دشێ من كنیات ئاڤاكر ژ دوورا گه‌وهه‌ڕه‌\nسپارتبوو هه‌ر هه‌فت سورێت هه‌ر و هه‌ڕه‌\nمه‌لكێ تاووس كڕه‌ سه‌روه‌ڕه‌\nدباوه‌ریا مه‌ ئێزدییان دا به‌ری كنیات نه‌بوو هه‌موو تاری و تاریستان بوو، نه‌ عه‌رد هه‌بوو نه‌ ئه‌سمان نه‌ به‌حر هه‌بوو نه‌ بنیان نه‌ شه‌ڤ هه‌بوو نه‌ ڕۆژ نه‌ به‌هشت هه‌بوو نه‌ دۆژ نه‌ ده‌شت هه‌بوو نه‌ چیا و نه‌ مسروق و نه‌ گیانه‌ و درهه‌بوون بتنی (خودایی مه‌زن) هه‌بوو، له‌وما ئێزدییان ئیمان و باوه‌ریه‌كا مكوم ب ئێكانیا خودێ هه‌یه‌ كو یێ بێ هه‌ڤپشكه‌ و یێ بێ هه‌ڤاله‌ و ئافرینه‌ری ملیاكه‌ت و عه‌رد و عه‌سمان و ئاده‌م و هه‌موو كنیاتی یه‌. ئێزدییاتییا مه‌ یه‌ خویایه‌ كو هێز و شیانێت وی ل سه‌ر كنیاتی دزالن هه‌ر ئایین و ملته‌كی ب باوه‌ری ئیمان ب ڕێیه‌كی هه‌یه‌ خو ب گه‌هینن خودێ و به‌هشتی شادبن، هه‌روه‌سا بێ جێوازی خودایی مه‌زن هه‌موو مرۆڤێن خولقاندین و هه‌ر كه‌سه‌ك ل دۆر بیروباوه‌رێن خۆ په‌روه‌سته‌ی خودایێ مه‌زن دبن و هه‌ر ئایین و مه‌زهه‌به‌كی ل سه‌ر بیروباوه‌رێن ڕاست و دروست و یا ڤر ب خه‌بات و تیكوشینی خزمه‌تا مروڤان دكن دا كو خودێ ژ خورازی بكن و بچنه‌ دیدارا وی خودێ.\nبۆ كه‌سێن هه‌بوونا وییا به‌رچاڤ و دیار دخوازن، مینا جسم خویا دبت، ئه‌و پاكترین جه‌وهه‌رێ گه‌ردوونییه‌، باوه‌رمه‌ند هه‌ست ب هه‌بوونا وی دكن، خودێ هه‌ر ڕوژ تشته‌كی هه‌موو مروڤانه‌ له‌و ئێزدی د قه‌ول و سه‌به‌قێن خودا د ده‌رهه‌قێ خودێدا دبێژین.\nیا خودی توو خودای توو یزدای تو و خالقی توو په‌دشای\nتوو نووری عه‌سلی ته‌ ژ نووڕه‌ توو خودانی مور و مای\nیا خودێ ته‌ هه‌زار و ئێك ناڤ خۆ دانایه‌\nناڤێ مه‌زن هه‌ر خودایه‌\nناڤێ ته‌مام خودی یه‌\nناڤێ لایق خودی یه‌\n\nهنده‌ك ژ بیروباوه‌رێن ل جه‌م ئێزدییان:\n1- ئێزدییان باوه‌ری ب ئێكانییا خودێ هه‌یه‌:\nچاكی مه‌ ب سه‌ردا\nمه‌ ژ وه‌حدانیی خه‌به‌ردا\nزۆرا دنیا گرت و تا خردت به‌ردا\n*   *   *\nپه‌دشێ من رتبه‌ڕه‌\nنه‌وه‌تیكی ئه‌كبه‌ڕه‌\nسجووده‌ت ژێرا ڤه‌ڕه‌\n\n2- باوه‌ری ب ڕێوڕه‌سم و قه‌ول و به‌یت و قه‌سیده‌ و دوعایێن خۆ هه‌یه‌.\nقه‌ولا بیژن بخوونن قصیده‌\nباوه‌ریا مه‌ سلتان ئێزیده‌\n\n3- باوه‌ری ب ئۆل و ئه‌ركانێن خۆ هه‌یه‌:\nهه‌كه‌ خودێ كر ئێزدینه‌\nسه‌ر ناڤێ سلتان ئێزی نه‌\nئه‌م ب ئۆل و ئه‌ركانێت خۆ درازینه‌\n\n4- باوه‌ری ب خاس و چاكێن خۆ هه‌یه‌:\nیا خاسا رسله‌\nمه‌ ل بنی فصله‌\nنقلا ل پێ نقله‌\n\n5- ئێزدییان باوه‌ری ب نه‌در و خێر و خێراتان هه‌یه‌:\nخێڕه‌كێ بكه‌ن ژ خودێ را\nكاره‌كی بكه‌ن ب رێ را\nدا نه‌ی گێرو بن ب نه‌فسێ را\n\n6- باوه‌ری ب پیرۆزییا تاوسێ هه‌یه‌ و ئێكه‌ ژ نیشانێن پیروزێن ئێزدییان.\n\n7- ئێزدییان باوه‌ری ب خه‌رقه‌ی هه‌یه‌ ژ هریا میهێ و دارا زه‌رگووزێ دهێته‌ چێكرن:\nسوونه‌ت خانه‌ دی پێ ئینت باوه‌ری و شه‌هده‌یه‌\nپه‌دشێ من خه‌رقه‌ ته‌فسیل دكڕه‌\nنازلی ئه‌ردا تسلیمی مه‌لك فه‌خڕه‌دین دكڕه‌\nمه‌لك فه‌خڕه‌دین تسلیمی فه‌قیرا دكڕه‌\n\n8- ئێزدییان باوه‌ری ب پیرۆزییا ڕۆژێ و ئاگری هه‌یه‌.\nڕۆژ قوبله‌تا عیباده‌تێ\nرابه‌ ل به‌ر خامێ\nژ خودی بخوازه‌ تفاق و ڕه‌حمه‌تێ\n\n9- باوه‌ری ب پیرۆزییا ڕۆژا چارشه‌مبویی هه‌یه‌.\nچارشه‌مبوو ڕۆژه‌كا فادله‌\nمه‌لك فه‌خڕه‌دین ئافراندبوو ژ دله‌ \nغافله‌ ناس نه‌دكر روحێن چوو\n\n10- ئێزدییان باوه‌ری ب ڕۆژا ئاخره‌تێ و به‌هشت و دۆژێ هه‌یه‌:\nنه‌فسێ ئه‌وه‌تا\nچی كه‌سێ بخۆت لوقه‌م كابنی رهدا\nڕۆژا ئاخڕه‌تێ دێ ل پیڤێن بته‌قم دا\n*   *   *\nده‌ڤ و شباب نیشانه‌\nپراسه‌لاتی ئالیه‌ك به‌هشته‌ و ئێك دۆژه‌یه‌ \nو ئێك دۆخانه‌\nهاوه‌كه‌ یار و براێت ئاخڕه‌تێ سه‌ر گوننه‌هه‌كارین برانه‌\n*   *   *\nتا خۆ دت مالا هه‌قه‌\nمعلمك راوه‌ستان ل چارده‌ تبه‌قه‌\nژ ئێزدییان ڕه‌ داهر كر گریڤانێ هه‌قه‌\n\n11- ئێزدییان باوه‌ری ب مرن و كراسگوهۆڕینێ هه‌یه‌:\nژبانا نازل بوو ئه‌و سوڕه‌\nئه‌سپینك ئافراند بوو ب مه‌ڕه‌\nئه‌مێ درازینه‌ هه‌كه‌ هنده‌كه‌ و هه‌كه‌ پڕه‌\n\n12- ئێزدییان باوه‌ری ب سوڕ و كه‌ره‌مێن باتنێ هه‌یه‌:\nژ ئێزدییان را پانین علمێ باتنێ پێدشا ئێكی بتنێ\nهنجی ئێزدیی نه‌ی ساڤی بی داری دوژی ژ وانرا شه‌كری بی\n( ئه‌م دكێمین و خودێ یێ ته‌مامه‌ )"
      }
    ]
  }
]
