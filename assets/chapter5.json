[
  {
    "title": " زڤرۆكا ژیانێ  ل جه‌م ئێزدییان ",
    "subchapters": [
      {
        "title": " 5-1. ڕێوڕه‌سمێن ژ دایكبوونا زارۆكان ل جه‌م ئێزدییان ",
        "content": " \"\n\nپشتی ژ دایك بوونا زارۆكی چی نێر و مێ (كور بت یات كچ)، خێزانا وی سه‌ربره‌كێ یان مریشكه‌كێ سه‌ربرن ل گۆر ره‌وشا وان یا ئابووری وه‌ك پێشكێش كرنه‌ك بۆ زارۆكێ وان یێ نوو ژ دایك بووی و دێ خوارنێ هینن و به‌سه‌ر بنه‌مالا شێخێ وان یێ ئایینی و خێزانێن هه‌ژار و كێم درامه‌ت پێشكێش كه‌ن. پشتی چه‌ند رۆژا كه‌سه‌ك ژ بنه‌مالا شێخێ  وان دێ پارچه‌كا قوماشێ سپی ب ملێ ئه‌وی زارۆكێ ژنوو دایك بوویی گرێده‌ت و وه‌كی (تۆكێ) یێ بازنه‌یی یه‌ كو هه‌موو ئێزدی لبه‌ر خۆ دكه‌ن، ژ به‌ر زه‌حمه‌تا گرێدانا گۆچانه‌ ئه‌وی زارۆكی د هه‌یڤا ئێكی دا ژ ژیانا وی. \n\nدڤێ ناڤبه‌رێ دا دێ شێخ دوعایی لسه‌ر خونت و داخوازێ و هیڤییا ژ خودێ مه‌زن دكه‌ت كو ژیه‌كی درێژ بده‌تێ و درێژیا ژیانا خۆ یێ ساخ و ساخله‌م بیت و یێ دوور بیت ژ هه‌ر نه‌خۆشیه‌كێ و زیان و بلایه‌كی، دێ خێزانا زارۆكێ ژنوو ژ دایك بووی دێ دیاریه‌كێ پێشكێشی ئه‌وی شێخی كه‌ن ژبه‌ر ئه‌وێ ئه‌ركێ پێ رابووی. تۆك یا بازنه‌یی یه‌ و گۆچانێ ئیمانێ یه‌، چێنابیت ژ بازنه‌یێ خۆ یێ ئایینی ده‌ركه‌فیت و پابه‌ند بیت ب هه‌موو رێورسم و ئه‌ركانێت خۆ یێن دینی، هه‌روه‌سا ل هه‌موو ده‌م و وه‌ختا ب ناسنامایه‌ هێمایێ ئێزدیاتیێ دهێته‌ دانان ل هه‌موو جها. \n\nژ دوعایا تۆكێ دبێژت:\n\nتۆك خه‌لاته‌ كی ب مۆڕه‌\n\nهاتبوو ژ خزینا ژۆڕه‌\n\nدانی سه‌ر ملێ ئێزدییان، ب قرارا ئێزیێ سۆڕه‌\n\nرێیا تۆكێ ب حێف و جۆڕه‌\n\nژ قه‌ولێ چارشه‌مبوویێ\n\nقه‌وت یه‌ ژ ئیمانه‌، ئیمان یه‌ ب نیشانه‌\n\nتۆك و مه‌فتول، سمبێل و گریڤانه‌\n\nئه‌ڤه‌نه‌ نیشانێت مه‌ ئێزدییانه‌\n\nراسته‌خۆ پشتی ژ دایك بوونێ، دڤێت ژنك لسه‌ر جهێ خۆ روونێته‌ خوارێ بۆ ماوه‌یێ هه‌فت رۆژا و چو كاروباری نه‌كه‌ن كو دبێژنێ (هه‌فتی) بۆ زڤرینا وێ بۆ ژیانێ، زارۆكێ ژنوو ژ دایك بوو (سافا) دێ شیری ده‌نێ ب شیرێ ژنه‌كا دی كو دبێژنێ ( شیردانا ئێكێ-فه‌رچاك) بۆ ئه‌وی زارۆكێ ژنوو ژ دایك بووی داكو بیته‌ برا یان خوشكا ئه‌وێ ژنكا شیر دایێ، ژبه‌ر هندێ دوو زارۆك دێ بنه‌ برایێن ئیك یێن شیری و د پاشه‌رۆژێ دا قه‌ده‌غه‌یه‌ و گونه‌هه‌ جووت بوون دناڤبه‌را واندا بێته‌ ئه‌نجامدان ( ئه‌گه‌ر زارۆكه‌ك یێ نێر بیت و ئێك یێ مێ بیت)، هه‌تا كو ئه‌كه‌ر خوارنا وان ژی ئێك خوارن بت.\n\nد هه‌فتیا ئێكێ دا وه‌ختێ زارۆك ژنوو ژ دایك دبیت، زارۆكێ ژنوو ژ دایك بووی ب هنده‌ك پارچێن جلوبه‌رگا دهێته‌ داپۆشین (نخامتن) و توند و تول دهێته‌ پێجان بۆ پاراستنا له‌شێ وێ ژ شێوه‌یێن خراب و دێ دانێ نه‌ سه‌ر خه‌ولیه‌كی راست كو نه‌گه‌له‌ك یا نه‌رمه‌، دبێژنه‌ ئه‌ڤی جۆرێ پێچانێ ( قونتاج) ژ بۆ هندێ كو بربرێن له‌شێ وی ژ چه‌ماندنێ پارێزت و نه‌هێلت. ئه‌و زاۆكێ ژنوو ژ دایك بوو هاتییه‌ پێجان ب دۆرا قونتاجێ، وه‌ریسه‌كی ره‌ش كو ژ مویێن بزنێ هاتییه‌ دروست كرن ب چاردۆرێن زارۆكێ ب هه‌فت جارا (حه‌لقه‌) دهێته‌ دانان. ئه‌ڤ وه‌ریسێ بازنه‌یی ب واتایا هندێ دهێت كو ئه‌و زارۆكه‌ چۆ دناڤ بازنێ ئایینی ئێزدیاندا یان هه‌فت فریشته‌ و پشتی هه‌فت رۆژا زارۆكێ ژنوو ژ دایك بووی دێ ئێخنه‌ دناڤ لاندكێ دا  و ئامیره‌كی ئاسنی تیژ وه‌كێ كێرك دێ ئێخنه‌ دبن جهێ زارۆكێ ژنوو ژ دایك بووی دا كو بێته‌ پاراستن جادووگه‌ر و  جنا.\n\nهه‌وره‌سا داب و نه‌ریته‌كی دی هه‌یه‌ كو رێكێ ناده‌ت چوو پێداویستیا و كه‌ل و په‌لا ژ مالا ژنوو زارۆك ژ دایك بوو وه‌رگرن بۆ ماوه‌یێ هه‌فت رۆژا، و چێنابت ئه‌و ژنكا ژنوو زارۆك بووی بۆ ماوه‌یێ هه‌فت رۆژا ژنكاكا ببینێت یان دگه‌ل ژنكه‌كا دی پاخڤێت ئه‌ڤه‌ژی بتنێ وه‌ختێ پشتی زارۆكبوونێ. هه‌روه‌سا داب و نه‌ریته‌كا دی وا هه‌یی كو كه‌س و كارێن دایك و بابێن زارۆكێن ژنوو دایك بووی دێ سه‌ره‌دانا وان كه‌ن ب مه‌ره‌ما پیرۆزبایی كرنا زارۆكێ وان یێ ژنوو ژ دایك بووی دگه‌ل پێشكێش كرنا دیارێن تایبه‌ت.\n\nد ئێكه‌م سه‌ره‌دانا شێخێ وان یێ خێزانێ پشتی ژ دایكبوونێ، دێ زارۆكی ئینن ژبۆ شێخ بكاریت هنده‌ك ژ پرچا سه‌رێ وی ببرت ژ پێشیا ئینیا وی و ب ئه‌ڤی شێوه‌یی زارۆكێ ژنوو دایكبووی دێ مرید و شوێنكه‌فتێ ئه‌ڤی شێخی و ب ئه‌ڤێ پرۆسسێ دبێژن (بسك گرتن). سه‌باڕه‌ت ب شێخ حه‌سه‌ن، ئه‌ڤی ئه‌ركی جێبه‌جێ ده‌كات، نه‌ك شێخ، ماوێ ژ دایكبوونێ بۆ ئێزدیان (چل رۆژن) كو تێدا قه‌ده‌غه‌یه‌ و ڕێگه‌پێدراو نینه‌ بۆ زه‌لامێ دگه‌ك ژنكا خۆ جووت بیت، هه‌روه‌سا ل ماوه‌ێ سورا هه‌یڤانه‌ ژی قه‌ده‌غه‌ی و ڕێگه‌پێدراو نییه‌ گوێڕایه‌ڵی بێت ئه‌گه‌ر پشتی ژ دایكبوونێ و سوڕی مانگانه‌ بشۆن.\n\nئه‌و داب و نه‌ریتێن دڤێت بێنه‌ جێبه‌جێ كرن پشتی ژ دایك بوونا زارۆكی: \n\n1- وه‌ختێ زارۆكێ ژنوو دایكبووی ژلایێ ژنكا دی ڤه‌ شیری پێبده‌ت دبێژنێ ( شیردانا ئێكێ)، دێ بنه‌ خوشك و برا بۆ زارۆكێ شیردایێ و قه‌ده‌غه‌یه‌ زه‌واجێ دگه‌ل ئێك و دزز بكه‌ن.\n\n2- دێ به‌رات لسه‌ر و بن بالگیا زارۆكێ ژنوو ژ دایك بووی دانێن ژ بۆ هندێ ژ هه‌موو خرابیا دووربت و ژ نه‌خۆشیا یێ پاراستی بت.\n\n3- ژنك دێ دناڤ جهێ خۆ دا مینت بێ كاروبار بۆ ماوێ هه‌فت رۆژت و ب ئه‌ڤی وه‌ختی دهێته‌ گۆتن وه‌ختێ ساخبوونێ.\n\n4- وه‌ختێ پشتی ژ دایك بوونێ بۆ ژنا ئێزدی (40 رۆژن) كو د ئه‌ڤی ماوه‌یی دا چێنابت زه‌لام جووت بوونێ دگه‌ل ژنكا خۆ بكه‌ت، هه‌روه‌سا نه‌یا دروسته‌ كو چاڤپێكه‌فتنێ و ئاخڤتنێ دگه‌ل ژنكا دی بكه‌ت ل قوناغا پشتی زارۆكبوونێ\n\n5- هه‌روه‌سا پێچانه‌ په‌تێكی ڕه‌ش كو ژ موویێ بزنێ هاتییه‌ دروستكرن و هه‌فت جار دێ ل دۆرا ئه‌وی جهی ئالینن ئه‌وێ زارۆك تێدا هاتییه‌ دانان د ماوێ هه‌فت رۆژێن ئه‌ول ژ ژیانا وی ژبۆ هندێ كو بچیته‌ دناڤ بازنه‌یێ ئایینێ ئێزدیدا و هه‌فت فریشتا. \n\n 6- ژنێن دانعمر ژ كه‌س و كارێن وان دێ سه‌ره‌دانا ژنكێ كه‌ن بۆ پرسیاركرن لسه‌ر ته‌ندروستیا وێ دگه‌ل پێشكێشكرما پیرۆزباهیێ ب مه‌ره‌ما زارۆكێ وان یێ ژنوو دایكبووی، دگه‌ل خۆ هنده‌ك دیاریا ب شێوه‌یێ كه‌ل و په‌ك یان هنده‌ك پاره‌یێ یۆ زارۆكی دبن، ب تایبه‌تی هه‌كه‌ ئه‌و زارۆكێ ئێكێ بیت ڤێجا چی نێر بیت یان مێ.\n\n.\"\n\n"
      },
      {
        "title": " 5-2. بسكبرین ",
        "content": "\n\nئه‌ڤ رێورسم هه‌ر ژ سه‌رده‌مێ كه‌ڤن تا ئیرۆ تایبه‌تن ب ئێزدیانڤه‌، ل گۆره‌یێ میتولۆژیا ئێزدیان مرۆڤ مولكێ خودێ یه‌ و چێنابیت ده‌ستكاریێ هیچ به‌شه‌كی له‌شێ خۆ بكه‌ت، ژبه‌ر هندێ وه‌ختێ بۆ جارا ئێكێ دڤێت موویێ پرچا خۆ ژێڤه‌كه‌ت یان ببرت، دڤێت ب پێ رێورسمه‌كا ئایینی یا دیاركری بیت. ب هه‌فتیه‌كێ پشتی ژ دایك بوونا زارۆكی خێزانا وێ دێ شێحێ خۆ یێ بنه‌مالێ بانگ كه‌ن، چونكی شێخ بتنێ ئه‌و كه‌سه‌یه‌ ماف وێ هه‌یی ئه‌ڤی كاری ئه‌نجام بده‌ت و ب مقه‌سه‌كا نوو كو بۆ جارا ئێكێ بت كو هاتبته‌ بكارهینان، دێ هنده‌ك موویێ پرچا ئینیا ئه‌وی زارۆكی برت ز ب ئه‌ڤێ چه‌ندێ دێ بته‌ شێخێ ئه‌وی زارۆكی (شێخێ بسكێ).\n\nهه‌روه‌سا پێتڤی یه‌ لسه‌ر خێزانا زارۆكێ ژنوو ژ دایكبووی سه‌ربره‌كێ سه‌رژێكه‌ت و مێڤانداریه‌كا تایبه‌ت ئه‌نجام بده‌ت و خوارنێ به‌سه‌ر وان و كه‌سێن هه‌ژار و كێم درامه‌ت دابه‌شكه‌ت، هه‌روه‌سا ژبه‌ر ئه‌ڤێ رێورسمێ خێزانا زارۆكی دێ دیاریه‌كێ پێشكێشی شێخێ بسكێ كه‌ت. ئه‌ڤ رێورسما ئایینی دڤێت به‌ری پرۆسسا سونه‌تكرنێ بێته‌ ئه‌نجامدان و پشتی هنگێ خێزانا زاۆكی د ئازادن ده‌ستكاریێ د موویێ پرچا زارۆكێ خۆ بكه‌ن. هه‌روسا د ئه‌ڤێ رێورسمێ دا دوعایا بسكبرینێ دهێته‌ گۆتن دبێژنێ (بسكگرتن).\n\nبسك گرتن ژ ڕه‌وشتێ دینی ئێزدییانیه‌ و یی ئه‌مرێ خودی بكه‌ (ته‌نێ یێ نێر) چینابیت بن ئاخ به‌ به‌ری شێخێ وی بسكاوی بگڕه‌ (ئه‌وژى هنك پرچاوی ژی دكه‌ن) ده‌مێ زارۆك یێ دسالێن خوه‌یێن پێشیدا وهنه‌ك سه‌رێ كورێ (پوری وی ) نابرن ئه‌گه‌ر بسكاوی نه‌گرتبت ته‌نێ زاروكێن بنه‌مالا شێخێن شێخ هه‌سن ب ده‌ستی پیرێ خوه‌ بسكا وان تی گرتن و دوعایه‌ك ل سه‌ر  ڤی ڕه‌وشتی تی خواندن و گۆتن و پاشی زاروك تێ خه‌لات كرن و فتویێ شێخی دده‌نی و خوارنه‌كی سماته‌كی چێ دكه‌ن و گازی گوندی و جیران و به‌لنگارا دكه‌ن.\n\nبسك گرتن، فه‌رزه‌كه‌ ژ فه‌رزێن دینێ ئێزدییان. مرۆڤێ ئێزدی هه‌لبه‌ت كه‌سێن نێر ده‌مێ دمڕه‌ نائێنه‌ ڤه‌شارتن، هه‌كه‌ بسكا وی نه‌هات بت گرتن. ب ته‌نێ شێخێت شێخ خه‌سنا پیرێ وان بسكا وان دگڕه‌ لێ به‌لێ هه‌موو دییێن دن، ب شێخ و پیر و مریداڤه‌، شێخێ وان بسكا وان دگڕه‌. بسك ده‌مێ زارۆكیێ ب ده‌ستێ شێخ (ده‌ستێ پیر بۆ مالا ئادانیێ) تێته‌ گرتن و گه‌ڕه‌كه‌ شێخ یان پیر وی ده‌می ڤێ دوعایێ بێژه‌، كۆ ژێ خلاس بوو سێ چارا ب مه‌قه‌سێ هنده‌ك پۆرا زارۆكی دبریت: ئه‌ڤه‌ژی ده‌قی دوعایا بسكێ یه‌ \n\n( ب ده‌ستورێ خودێ )\n\nبسكا بسكانه‌\n\nبسكا شێخالێ شه‌مسانه‌\n\nكاف بلندبوو چۆ عه‌زمانه‌ \n\nبشه‌هده‌یا شێخادی و مێرانه‌\n\nوێ لناڤ شێخێ شێخانه‌\n\nئینانه‌ خوار له‌یلون، له‌یله‌ت ل قه‌در، سوڕه‌ت ئه‌لڕه‌حمان\n\nرۆژ كانیا سپی دانه‌\n\nیا خودێ و رۆحێت ڕه‌حمانه‌\n\nشێخ سه‌عید پێ دده‌ت نیشانه‌\n\nشێخوبه‌كر سه‌رمه‌كانه‌\n\nیاشێخادی و مه‌لك شێخ سن، \n\nژ مه‌ ده‌ست ژوه‌ دوعانه‌\n\nتو ڤێ بسكێ بكه‌ی چل بسكانه‌\n\nفتویێ ڤێ بسكێ قه‌بووله‌ ب گایی و به‌رانه‌\n\nمریدی پێ نیشانه‌\n\n( ئه‌م دكێمین و خودێ یێ ته‌مامه‌ )\n\n.\"\n\n  "
      },
      {
        "title": " 5-3. ڕێوڕه‌سمێن مۆركرنێ  ل جه‌م ئێزدییان ",
        "content": "\n\nمۆركرن ئێكه‌ ژ فه‌رزێن دینێ ئێزدیان ب ئێك ژ ئه‌ركانێن پیرۆز و گرنك دهێته‌ دانان دناڤ ئایینی ئێزدیاندا، چونكی هه‌موو كه‌سه‌كی ئێزدی چی نێر بیت یان مێ، دڤێت ب ئاڤا هه‌ردوو كانیێن پیرۆز (كانییا سپی و كانییا زمزمێ) كو دكه‌ڤنه‌ په‌رستگه‌ها پیرۆزا لالش بێنه‌ مۆركرن و سه‌لاكرن، د ئێكه‌م سه‌ره‌دانا وێ دا ژلایێ خێزانا ویڤه‌ بۆ په‌رستگه‌ها پیرۆزا لالش دڤێت بێنه‌ مۆركرن، به‌بێ هندێ ته‌مه‌نێ وی/وێ بێته‌ دیاركرن. هه‌روه‌سا كه‌ره‌سته‌ و كه‌ل و په‌لێن مۆركرنێ پێك دهێن ژ: كه‌سه‌كه‌ دێ چت یان دێ هێته‌ هلگرتن ژلایێ ئێك ژ ئه‌ندامێن خێزانا ویڤه‌، ئه‌گه‌ر گه‌نج بێت پشتی لبه‌ركرنا جل و به‌رگێن سپی جونكی جل و به‌رگێن سپی ره‌نگێ به‌هه‌شتێ نه‌، پاشی دێ بۆ مه‌زارگه‌هیچ كانییا سپی بن و پیر (خزمه‌تكار ) دێ به‌ته‌ دناڤ مه‌زارگه‌هی دا و سێ جارا ئاڤا كانییا سپی یا پیرۆز دێ بسه‌ر سه‌ر و چاڤێن ویدا كه‌ت و ره‌شینت یان دێ سێ جارا دناڤ ئاڤێ كه‌ن و ئێنه‌ده‌ر دگه‌ل گۆتنا دوعایا مۆركرنێ و دێ داخوازێ ژ خودێ كه‌ت بپارێزت ژ هه‌موو نه‌خۆشی و خرابییا و دێ بته‌ كه‌سه‌كی باوه‌رپێكری و راستگۆ دناڤ ئایینی ئێزدیاندا، پشتی ئه‌ڤێ رێورسمێ دێ ئێنه‌ ژ ده‌رڤه‌ و راده‌ستی ئێك ژ ئه‌ندامێن خێزانا وی هێته‌ كرن كو ل پێشیا ده‌رگه‌هێ كانییا سپی ل هێڤییا تمامكرنا رێورسمێن مۆركرنا زارۆكێ خۆ بوون، پاشی دێ خۆشی و ستران و هێلهێلاندن ژلایێ ئافره‌تانڤه‌ هێته‌ ئه‌نجامدان دگه‌ل دابه‌شكرنا شرینیا به‌سه‌ر ئاماده‌بووان، و پێشكێشكرنا دیارییه‌كێ بۆ مجێورا مه‌زاڕگه‌هێ كانییا سپی وه‌ك رێزگرتنه‌ك بۆ كارێ وێ و وه‌ك نه‌زرێك بۆ ئه‌و كه‌سێ هاتییه‌ مۆركرن. هه‌روه‌سا دروسته‌ د ئێك وه‌ختێ بتر ژ ئێك زارۆكی یێ وێ خێزانێ بێته‌ مۆركرن، سه‌باره‌ت ئه‌و ئێزدیێن ژ ده‌رڤه‌ی وه‌لاتی كو دوورن ژ په‌رستگه‌ها پیرۆزا لالش وه‌ك سوریا، جۆرجیا، توركیا، ئه‌رمینیا، ئه‌ڵمانیا و هتد ده‌ژین، كو ده‌رفه‌ت نه‌بوو سه‌ره‌دانا په‌رستگه‌ها لاش بكه‌ن بۆ ئه‌نجامدانا رێورسمێن مۆركرنێ ژ ئه‌گه‌رێ چه‌ند هۆكارێن جێواز، دێ شێخه‌ك، پیره‌ك یان برایێ وی یێ ئاخره‌تێ دێ هنده‌ك ئاڤێ بسه‌ر ویدا ره‌شینن وه‌ختێ دچیته‌ به‌ر دلۆڤانیا خودێ بناڤێ ئاڤا كانییا سپی ژبۆ هندێ كو روحا وی ژیانا پشتی مرنا وی یا پاقژ و ڕێگه‌پێدراو بێت، كانییا سپی ب ئه‌ڤی ناڤێ هاتییه‌ ناڤكرن جونكی د باوه‌رییا ئێزدیاندا وه‌ختێ ئاڤا تۆڤانێ رابووی، ئاڤا كانییا سپی دگه‌ل ئاڤا تۆڤانێ تێكه‌ل نه‌بوو و ب روونی و پاقژی مایه‌ڤه‌، ئاوی پیرۆزی ئه‌به‌دی. ئه‌ڤه‌ژی تێكستێ دوعایا مۆركرنێ یه‌: \n\n( ب ده‌ستوری خودێ )\n\nمۆر مۆرا مێرانه‌\n\nكانیا سپی خۆش نیشانه‌\n\nپه‌دشای ژێ دابوو به‌یانه‌\n\nجیێ ئێزدینه‌ میر و هه‌رچار برانه‌\n\n*   *   *\n\nمۆرا كانیا سپی یه‌\n\nمیر هاتن و مه‌دهه‌ ژێ داییه‌\n\nئه‌و جیێ په‌دشێ من بخۆیه‌\n\n*   *   *\n\nبه‌ری نه‌ عه‌رد هه‌بوو نه‌ عه‌زمان\n\nنه‌ به‌حر هه‌بوو نه‌ بنیانه‌\n\nنه‌ چییا هه‌بوو نه‌ سكانه‌\n\n*   *   *\n\nرێ  هه‌بوو مه‌عریفه‌ت\n\nئیمان هه‌بوو ته‌ریقه‌ت\n\nئه‌وێ رۆژێ كانیا سپی بۆ مێرا كڕه‌ قوبله‌ت\n\n*   *   *\n\nده‌ستا ژ ته‌ریقه‌تی به‌ر نه‌ده‌ن\n\nمه‌له‌ك شێخسنن ئیمانێ خۆكه‌ن\n\nخۆ ل كانیا سپی مۆر كه‌ن \n\n*   *   *\n\nژ عه‌زمانا هه‌تا ب عه‌رده‌\n\nژ عه‌ردا هه‌تا ب سه‌رده‌\n\nئاڤا كانیا سپی ده‌رمانه‌ ل سه‌ر قاس ده‌رده‌\n\n*   *   *\n\nته‌ مۆركر ل كانیا سپی یه‌\n\nناڤ ل ته‌ دانا به‌رخی ئێزی به‌\n\nشه‌هده‌ و ئیمانێت ته‌ بوونه‌ بناڤێ تاووسی مه‌له‌ك و سلتان ئێزی یه‌\n\n( ئه‌م د كێمین و خودێ یێ ته‌مامه‌ )\n\n.\"\n\n"
      },
      {
        "title": " 5-4. ڕێوڕه‌سمێن سونه‌تكرنێ ل جه‌م ئێزدییان ",
        "content": "\n\nرامان و كه‌ڤناری یا سونه‌تكرنێ: سونه‌تكرن ئێكه‌ ژ داب و نه‌ریتێن كۆمه‌لایه‌تی یێن پیرۆز دناڤ ئێزدیاندا، چونكی راستیه‌ و یا كه‌ڤنه‌ دناڤ ملله‌تاندا و مێژوویا وێ دزڤرته‌ بۆ ئیبراهیم خه‌لیل وه‌ختێ خودێ مه‌زن فرمان پێكری كو بێته‌ سونه‌تكرن وه‌ك په‌یمانه‌ك (سۆزه‌ك) دناڤبه‌را خۆ و ئیبراهیم و ملله‌تێ وی دا، ژبه‌ر ئه‌ڤێ یه‌كێ ئیبراهیم و ئیسماعیلێ كورێ خۆ و هه‌موو ئه‌ندامێن خێزانا خۆ یێن نێر و شوێنكه‌فتێن وی د ئه‌ڤێ رۆژێ دا هاتنه‌ سونه‌تكرن، ئه‌وی وه‌ختی ته‌مه‌نێ وی نۆت و نه‌ه سال بوون و كورێ وی ئیسماعیل ته‌مه‌نێ وی سێزده‌ سال بوون. \n\nداب و نه‌ریتێن سونه‌تكرنێ: سونه‌تكرن ژ ڕه‌وشت و داب و نه‌ریتێن ئێزدی بجه دئینن و بێ كو سال بێته‌ ده‌ستنیشانكرن و جێنابیت ئێزدی بێته‌ بن ئاخ كرن ئه‌گه‌ر نه‌یێ سونه‌تكرن و دڤێت سونه‌تكه‌ن و پاشی بن گوركه‌ن و هنه‌كی پیرۆزیێ دده‌نه‌ ڤێ ئایرده‌یێ، دێ باب زه‌لامه‌كی هه‌لبژێرێت كو بیته‌  كریڤێ خوینێ و كورێ خوه‌ ددانینه‌ كوشا كریڤی دا و لده‌مێ سونه‌تكرنێ دڤیا هنه‌ك دلۆپێن خوینێ بكه‌ڤنه‌ سه‌ر جلكێن كریڤی داكو په‌یوه‌ندی وان بخوینێ بێته‌ ئاڤاكرن، جێدبیت كریڤێ خوینێ یێ ئێزدی بیت یان و موسلمان بیت.\n\nدده‌مه‌كی سالێدا پشتی خه‌لك قورتال دبن ژگه‌رما هاڤینێ و به‌ری سه‌رما زڤستانێ ب سه‌روندابێتڤه‌ و بچنه‌ دناڤ سر و سه‌قه‌مێدا و به‌فر باراندا، گه‌له‌گ خه‌لك خۆ ئاماده‌ دكه‌ن بۆ ڕێوڕه‌سمێن سونه‌تكرنێ، د داب و نه‌ریتێن ئێزدییاندا زارۆكێن ڕه‌گه‌زی نێر حه‌لال نابت هه‌كه‌ نێته‌ سونه‌تكرن، له‌وما زۆربه‌یا خه‌لكێ ئێزدی زارۆكێن خۆ ل ڤی ده‌مێ سالێ سونه‌تدكه‌ن، ل هێڕه‌ ئه‌م دێ به‌ری خۆ ده‌ینه‌ چه‌ند ڕێوڕه‌سمێن سونه‌تكرنێ لده‌مه‌كی بۆریدا، دناڤ سه‌قایه‌كی خۆشدا و ب پشكداریا هه‌ڤال و كه‌سێن نێزیكی مرۆڤ داب و نه‌ریتێن سونه‌تكرنێ د جڤاكێ ئێزدییاندا ب رێڤه‌ دچن، ل ده‌ست پێكێ خۆبه‌رهه‌ڤكرن بۆ رۆژا سونه‌تێ هه‌ر زارۆكه‌ك بێته‌ سونه‌تكرن دڤێت (كریڤ) هه‌بت و به‌هرا بتر ژ شێخا یان ژ پیرانه‌ و دبێژنێ (كریڤێ خونێ) و بیته‌ ئێك ژ نێزیكترین كه‌س بۆ مالێ و ل رۆژا سونه‌تێ زارۆكێ خۆ دكۆشا كریڤی دكه‌ن ل ده‌مێ سونه‌تێ.\n\nبه‌رێ ژیان گه‌له‌ك یا ب ساناهی بوو دگه‌ل ڤێ ژیانێ خزمه‌تێن ته‌ندروستی و ساخله‌میێ دكێمبوون، له‌وما هه‌ر ده‌ڤه‌ركێ زه‌لامه‌ك دیاردبوو دگوتنێ (حه‌كیم) ئانكو ئه‌و زه‌لامێ ب سونه‌تكرنا زارۆكان  رادبوو. ژ ئه‌ده‌بێ دینی ئێزدییان ده‌رباره‌یی سونه‌تكرنێ دبێژیت:\n\nفه‌ره‌ رۆژا بوك و سونه‌ته‌\n\nزاده‌كی چێگه‌ و بكه‌ داوه‌ته‌\n\nئه‌و فه‌رزه‌كی شێخی سونه‌ته‌\n\n*   *   *\n\nشێخێ سونه‌تێ وه‌ها گوتیه‌\n\nفه‌ره‌ ل مه‌ هه‌موو سه‌نیا\n\nسونه‌تكرن فه‌رزه‌كا ژ ئه‌ولیا\n\nقوناغێن سونه‌تكرنا زارۆكان دناڤ ئایینێ ئێزدیاندا:\n\nقوناغا ئێكێ: \n\nدهێته‌ زانین كو ئێزدی هاتینه‌ دابه‌شكرن لسه‌ر سێ چینێن ئایینیدا كو مێژوویا وان دزڤرت بۆ سه‌رده‌مێ شیخادی، به‌لێ چینا پیرا كه‌ڤنتره‌ و ئه‌ڤ چینه‌ ژ چینا پیرا هاتینه‌ دروستكرن، ئه‌ڤ چینا پیرا هاتییه‌ ته‌رخانكرن ئه‌گه‌ر كه‌سه‌كی بڤێت كورێ سونه‌تكه‌ت، دڤێت كه‌سه‌كی ده‌ستنیشانكه‌ت وه‌ك كریڤ و راوێژ ب خێزانا خۆ بكه‌ت، ڤێجا ژ چینا وی بت یان نه‌ بۆ كورێ خۆ، كو سونه‌تكرن دناڤ كۆشا ئه‌وی كه‌سی دا ب گشتی و دناڤ ئه‌وێ خێزانێ دا ب تایبه‌تی دیارده‌كا سه‌یروسه‌مه‌ر هه‌یه‌: ئه‌گه‌ر خونا نه‌فسی چینا ئایینی ب به‌روڤاژی كو كورێ خۆ سونه‌تكری، قه‌ده‌غه‌یه‌ جووت بوون بێته‌ كرن دناڤبه‌را ئه‌ندامێن هه‌ردوو خێزانا، به‌لێ ئه‌و قه‌ده‌غه‌یه‌ هه‌تا وی وه‌ختێ كو هه‌فت بابك و نه‌وه‌ لسه‌ر ئه‌ڤێ سه‌نه‌تكرنێ دا ده‌بازدبن، پاشی یێ ئازادا هاوسه‌رگیریێ و زه‌وادێ بكه‌ن. به‌لێ ئه‌گه‌ر ئاره‌زوو یان حه‌زا كه‌سه‌كی ژ چینه‌كا دی بت، ژ بلی چینا هه‌تیا سونه‌تكرن زه‌واج دناڤبه‌را واندا دروسته‌. تێبینیه‌كا دی لسه‌ر ده‌ستنیشانكرنا كریفی، چێدبیت كریف موسلمان بیت به‌پیێ خواستا خێزانا زارۆكێ خۆ سونه‌تدكه‌ت، لدیڤ حه‌زا ئه‌وێ مالباتێ دمینت و نه‌ریتێن سونه‌تكرنا زارۆكێن ئێزدی د گۆشا موسلمان دا و ب پێچه‌وانه‌ كو دیارده‌كا به‌ربلاڤه‌ و رێك یا پێ هاتیه‌دان.\n\nقۆناغا دوویێ:\n\nپشتی ئاماده‌كاریكرنا خه‌رجێن سونه‌تكرنێ و ده‌ستنیشانكرنا كریفی، دێ رۆژه‌كێ دیاركه‌ن بۆ رێورسمێن سونه‌تكرنێ كو خێزانا وی دێ ده‌ستپێكه‌ت ب كرینا دیاریا و دابه‌شكرنا وان بسه‌ر خێزانێن گوندی و ناس و كه‌سوكارێن خۆ ل ناڤ و ژ ده‌رڤه‌ی گوندی ب چه‌ند رۆژا به‌ری ده‌سپێكرنا رێورسمێن سونه‌تكرنێ ب مه‌ره‌ما هندێ كو خه‌لك رۆژا ئاهنگێ بزانن و خۆ ئاماده‌ بكه‌ن بۆ به‌شداریكرن ل ئه‌ڤێ رێورسمێ دا.\n\nقۆناغا سیێ:\n\nرۆژه‌كێ به‌ری رۆژا سونه‌تكرنێ خزم و كه‌سوكار و خه‌لكێ گوندی دێ ل مالا وان ئاماده‌بن، ستران دی هێنه‌ گۆتن ژلایێ ژن و زه‌لامانڤه‌ دگه‌ل گێرانا گۆڤه‌ندێ ژلایێ چه‌ند دانعمرا ڤه‌ ده‌ستپێكه‌ت كو خۆشیێ ژ بیرهاتنێن خۆ یێن گه‌نجاتیێ وه‌رگرن ب مه‌ره‌ما سونه‌تكرنی و هه‌تا ده‌ره‌نگی شه‌ڤێ ده‌مینن هشیار و پاشی دێ زڤرن مال كو چه‌كێ بنڤن داكو سبه‌یكێ زوو ژ خه‌و رابن و جل و به‌رگێن جوان به‌رخۆكه‌ن بۆ ئاماده‌كرنا ئه‌ڤێ رێورسمێ.\n\nقوتاغا چارێ: \n\nچاوانیا وه‌رگرتنا كریڤی و بانگكرنا وی بۆ ئه‌ڤێ رێورسمێ، ئه‌گه‌ر ژ ده‌رڤه‌یی گوندی بێت، دێ دگه‌ل هنده‌ك هفالێن خۆ هێته‌ گوندی یان ل هێڤارا به‌ری سونه‌تكرێ دێ هێت و دێ خێزانا كورێ خۆ سونه‌تكری پێشوازیا وی كه‌ن. خه‌لكێ گوندی دێ هێن بۆ دیتنا وی دگه‌ل گۆتنا ستران و دیلانێ هه‌تا ده‌ره‌نگی شه‌ڤێ. سبه‌یكی دگه‌ل رۆژهه‌لاتنێ دێ دهۆل و زرنا هێنه‌ لێدان و دێ روویێ تینیێ ئه‌وێ رۆژێ بینن و هنده‌ك ژ زه‌لامێن گوندێ دگه‌ل مالا سونه‌تكرنێ دگه‌ل گۆرانیبێژی دێ مالا كریفی بۆ ئه‌وێ بانگهێشت (دعوه‌) بكه‌ن و دێ وه‌خته‌كی ل مالا وی مینن داكو گه‌نج دیلان و سه‌مایێ بكه‌ن، پاشی دێ زڤرنه‌ مالا سونه‌تكرنێ (ئه‌و مالا رێورسمێن سونه‌تكرنێ لێ دهێنه‌ ئه‌نجامدان) بۆ ده‌ستپێكرنا رێورسمێن سونه‌تكرنێ.\n\nقوتاغا پینچێ: جاوا خه‌لكێ پێشوازیا حكیمی دكر\n\nزه‌لام دێ ل جهه‌كی دیاركری روونێن و خوارن و ڤه‌خوارن دێ هێته‌ پێشكێشكرن دگه‌ل گۆتنا چیرۆك و سه‌رهاتێن گشتی. هه‌وره‌سا زه‌لام و ژنێن گه‌نج ئه‌و تا ده‌ره‌نگی شه‌ڤێ خوارنا شیڤێ ئاماده‌كه‌ن و پێشكێشی هه‌موویا دكه‌ن، پشتی بهێنڤه‌دانه‌كا كورت جاره‌كا دی دێ ستران و گۆرانێ ده‌سپێكه‌نڤه‌ تا ده‌ره‌نگی شه‌ڤێ. رۆژ پشتی هنگی سبه‌یكی مێڤان دێ سه‌ره‌دانا ئه‌وێ مالێ دكه‌ن ژ ده‌رڤه‌ی گوندی بۆ رێورسمێن سونه‌تكرنێ ب دیاری و ب پاره‌ یان هنده‌ك جۆرێن خوارنێ وه‌ك ( مێوه‌، برنج و شه‌كر....هتد)، پشتی هنگی دێ حكیمی ئاماده‌كه‌ن دگه‌ل دابینكرنا پێتڤێن وی یێن سونه‌تكرنێ. ئه‌گه‌ر حكیم ژ نه‌فسی گوندی بت، هنده‌ك خه‌لك دگه‌ل دهۆل و زرنا و گۆڤه‌ندێ دێ چن بۆ مالا حكیمی بۆ ئینانا وی بۆ جهێ سونه‌تكرنێ. به‌لێ هه‌كه‌ حه‌كیم خه‌لكێ گونده‌كی دی بیت، دێ خه‌لك پێشوازیێ لێ كه‌ن به‌رێ بجیته‌ مالا سونه‌تكرنێ.\n\nقوناغا شه‌شێ: كریڤاتی\n\nكریفاتی د ئێزدیاتیێدا فه‌رزه‌ كورێ ئێزدی بێته‌ سونه‌تكرن و ژ فه‌رزین ته‌ریقه‌تێیه‌ ده‌مێ دایك و بابان دڤێن كورێ خوه‌ سونه‌ت كه‌ن، كه‌سه‌كی ده‌ست نیشان دكه‌ن دا د داوا (گوشا) وی دا سونه‌ت كه‌ن و ببیته‌ كریڤى وى (كریڤێ خونێ)، كریڤ ژی دڤێت نه‌ژ چینا وان بیت یان یی بوسلمان یان مه‌ سیحی بیت، چونكی ده‌می دو مال دبنه‌ كریڤێن ئێك یێن خونێ ئیدی زه‌واج د نافبه‌را وان دا دبته‌ گونه‌ه له‌وما یا باشتر ئه‌وه‌ دایك و باب ماله‌كه‌ وه‌سان راچاڤ كه‌ن د بنه‌ڕه‌ت دا زه‌واج دناڤبه‌را وان دا گونه‌ه بیت.\n\nكریفاتی په‌یوه‌ندیه‌كه‌ كومه‌لایه‌تی و روحی یا موكم پێك دئینیت (كریڤ) مانایا برایی خونی د ده‌ت، پشتا هه‌ق به‌رناده‌ن و د هه‌موو نه‌خۆشیان دا فه‌رزه‌ هاریكارییا ئێكودوو بكه‌ن ئێزدی دبێژن كریڤاتی براتییه‌، به‌خت و باوه‌رییه‌ و ب رێورسمه‌كه‌ دینی و جڤاكی د هه‌ژمێرن. \n\nئه‌و خێزانا دڤێت زارۆكێ خۆ سونه‌ت بكه‌ت دێ خۆ ئاماده‌ كه‌ن بۆ رێورسمێن سونه‌تكرنێ، ژبه‌ر ئه‌ڤێ یه‌كێ دێ بابێ زارۆكی یان ئێك ژ مه‌زنێن ئه‌وێ خێزانێ دێ چت بۆ لایێ كه‌سه‌كی ( ئه‌و كه‌سێ حه‌ز و ئاره‌زوویا خۆ دیاركری بۆ سونه‌تكرنا زارۆكێ وان د گۆشا ویدا كو ببته‌ كریڤ بۆ وان و دێ داخوازا كریڤاتیێ ژێ كه‌ت هه‌كه‌ ئه‌و كه‌سه‌ رازیبت بێته‌ كریڤ. پشتی رێكه‌فتنێ لسه‌ر مێژوو و رۆژا سونه‌تكرنێ، دێ مالا سونه‌تێ دیاریه‌كێ كرن بۆ كریڤی ب مه‌ره‌ما ئه‌ڤێ په‌یوه‌ندیێ و دێ خه‌لكێ گوندێ بانگهێشت (دعوه‌) كه‌ن بۆ به‌شداریكرن د رێورسمێن سونه‌تكرنێ دا. هه‌روه‌سا كریف دێ دیاریه‌كێ پێشكێشی ئه‌وی زارۆكێ كه‌ت ئه‌وێ د كۆشا ویدا سونه‌تكری.\n\nقوناغا هه‌فتێ: چاوا حه‌كیمی زارۆك سونه‌تدكرن\n\n ل ده‌مێ سونه‌تكرنا زارۆكان حه‌كیمێ گوندی خۆ به‌رهه‌ڤ دكر ب كۆمكرنا چه‌ند جۆرێن ده‌رمانان ژ چۆلێ (رووه‌كێن سروشتی) و هشك دكرن و دهێران و دكرنه‌ ده‌رمان و ئاماده‌كرن بۆ سونه‌تكرنا زارۆكان، ل سبه‌یه‌ك پر خۆش و قه‌شه‌نك و دگه‌ل ده‌نگێ دهۆل زرنایێ و خرڤه‌بونا داخوازكریان ل مالا سونه‌تێ ئاهنگێ ده‌ست پێ دكر، زارۆك ئاماده‌كرن كراسه‌كی سپی و درێژ (تۆك) دكرنه‌ به‌ر، عه‌لبا داری یا پێڤانا گه‌نم و جه‌هی بكاردینان ل جهێ كورسیكێ دا زارۆكێ ل سه‌ر عه‌لبێ دانێن له‌وما دڤیا یه‌ حازربا.\n\nپاشی پرۆسسا سونه‌تكرنێ ب ئه‌ڤی شێوه‌یی ده‌ستپێدكه‌ت: دێ ئه‌وی زارۆكی لسه‌ر جهه‌كی دانێن و د گۆشا كریفی وی كه‌ن و كریڤ دێ ده‌ستێن وی گریت و دێ پرۆسسا سونه‌تكرنێ ده‌ستپێكه‌ت، دێ ژنێن ئاماده‌ ل ده‌رگه‌هێ ئه‌وێ ژۆرا زارۆك تێدا دهێته‌ سونه‌تكرن دێ ده‌ست ب تێلیلی و هلهلاندنێ كه‌ن و دێ شرینیا بسه‌ر خه‌لكێ دا بلاڤكه‌ن، هه‌روه‌سا دێ پارچه‌كا قوماشه‌كی سپی دانێنه‌ بن زارۆكێ دهێته‌ سونه‌تكرن بۆ كه‌فتنا چه‌ند دلۆپێن خونێ بسه‌ر ئه‌وێ پارچا قوماشی و پاشی دێ دایكا زارۆكی ئه‌وێ خونا ب جل و به‌رگێن گریڤی ڤه‌ شۆت و ل به‌رامبه‌ردا رێزێ لێ دگریت و  گریڤێ دێ زارۆكێ سونه‌تكری خه‌لاتكه‌ت و ب ڤان ڕێوڕه‌سمێن جوان دبوونه‌ كریڤێن ئێك و هه‌روه‌ختێ كریڤ ژ ده‌رگه‌هێ خورڤێ دهێته‌ ده‌رێ ده‌ست ب هێلهلاندێ و به‌لاڤكرنا شرینا دكه‌ن به‌سه‌ر واندا و زارۆكێن گوندێ یێن ئاماده‌ ئه‌وان شرنییا بخۆ كۆم دكه‌ن، د هه‌مان ده‌میدا حكیم سێنیكا خۆ كۆ كه‌ل و په‌لێن سونه‌تكرنێ وێن تێدا دگرینت دناڤ ئاماده‌بویاندا و هه‌ر ئێك هنده‌ك پاره‌یی د ئه‌وێ سێنیكێ دكه‌ت، ژ كریڤی ده‌ستپێدكه‌ت و هه‌تا ب ژن و زارۆكا ب دوماهیك دهێت.\n\nپاشی به‌ڕه‌ڤ خوشیا سونه‌تێڤه‌ دچۆن و دكه‌فتنه‌ دیلانێ و گۆڤه‌نده‌كا گه‌رم هه‌تا ده‌مێ فراڤینێ و پشتی هه‌موو پێكڤه‌ رونشتنه‌ خوارێ و فراڤین دخوارن ده‌مێ (سێنیكا حه‌كیمی) دهات، سێنیكه‌كا نه‌یه‌ مه‌زن بوو دئینان ل ناڤ هه‌موویانن دگێڕان و هه‌ر ئێكی هنده‌ك دراڤ دسێنیكێ دكر بۆ حه‌كیمی بوو، و مالێ ژی حه‌كیم خه‌لات دكر حه‌قێ ته‌عبا وی، هه‌ر دیسان بۆ ده‌مێ ئینیه‌كی حه‌كیم به‌رده‌وان دهات و سه‌ڕه‌دانا زارۆكێن سونه‌تكری دكر و هه‌ر ئێكی ژ وان كیسكه‌كی خۆلی پێڤه‌تكر وجهێ هاتییه‌ برین دكڕه‌ دناڤدا هه‌نا ساخ دبوو و ب ڤی ڕه‌نگی ڕێوڕه‌سمێن سونه‌تكرنێ ب دوماهیك دهاتن.\n\nپشتی فراڤینێ، جاره‌كا دی دێ ستران و دیلان ده‌ستپَكه‌نڤه‌ و رۆژا وان ب شاهی و خۆشی ده‌ربازبت، ژ ئه‌نجامێ ئه‌ڤێ خۆشیێ مالا سونه‌تێ دێ خوارن لسه‌ر هه‌موو مالێن گوندی دا دابه‌شكه‌ن. ل دوماهییا ئه‌ڤێ رێورسمێ دێ پیرۆزباهیا ئه‌وێ مالێ و زارۆكی كه‌ن و دێ هنده‌ك پاره‌ی پێشكێشێ وان كه‌ن ب گۆره‌یێ حه‌زا خۆ وه‌ك هاریكاریه‌ك بۆ دابینكرنا خه‌رجێن ئه‌ڤێ رێورسمێ.\n\nپشتی چه‌ند رۆژا ژ ئه‌ڤێ رێورسمێ خه‌لك به‌رده‌وام دێ سه‌ره‌دانا وان كه‌ت ب مه‌رما به‌هێزكرنا په‌یوه‌ندیێن كۆمه‌لایه‌تی و جڤاكی.\n\nقوناغا هه‌شتێ: رۆژا پشتی سونه‌تكرنێ\n\nپشتی چه‌ند رۆژا ژ رێورسمێن سونه‌تكرنێ، ئێك ژ وان خێزانه‌ دێ ده‌ستپێشخه‌ری كه‌ت بۆ كرینا هنده‌ك كه‌ل و په‌لا و جۆرێن خوارنێ بۆ سه‌ره‌دانكرنا خێزانێ دی بۆ رێزگرتن و سوپاسگۆزاریا ئه‌ڤێ پێنگاڤا پیرۆز یا دناڤبه‌را هه‌ردوو خێزانا دا هاتیه‌ ئه‌نجامدان، و دێ رۆژه‌كێ یان دوو رۆژا ل ئه‌وێ مالێ مینن ب رێزگرتن و به‌هێزكرنا په‌یوه‌ندیا و پاشی دێ زڤرنه‌ مال. ب هه‌مان شێوه‌ خێزانا دێ سه‌ره‌دانا خێزانا ئێكێ كه‌ن ئه‌وێن ده‌سپێكێ سه‌ره‌دانا وان كری بۆ رێزگرتنا وان و ده‌ربرینا سوپاسیێ. هه‌روه‌سا خێزانا زارۆكێ خۆ سونه‌تكری هنده‌ك پاره‌ وێ خه‌رجكری بۆ كرینا دیاریا و دابه‌شكرنا وان لسه‌ر خێزانێن گوندی و كه‌س و كارێن خۆ دا، دگه‌ل دروستكرنا خورانێ (سماتێ) و بانگكرنا هه‌موو خه‌لكێ گوندی بۆ مالا خۆ ب مه‌ره‌ما خوارنا سماتێ و خوارنێ، ژ ئه‌نجامێ هندێ وه‌ختێ رێورسمێن سونه‌تكرنێ خلاس دبن، خه‌لكێ گوندێ دێ سه‌ره‌دانا ئه‌وێ خێزانێ كه‌ن ئه‌وا زارۆكێ خۆ سونه‌تكری دگه‌ل برنا دیاریا و قوربانیا ب مه‌ره‌ما ئه‌ڤێ داب و نه‌ریتا خۆش و دێ خێزانا زارۆكی سوپاسیا وان كه‌ن ژبه‌ر دیارێن وان بۆرا ئیناین، هه‌روه‌سا دێ مالا زارۆكی هاتیه‌ سونه‌تكرن دێ خوارنه‌كێ ئاماده‌كه‌ن و دێ به‌نه‌ مالا ئه‌وی كه‌سی یان حكیمێ زارۆكێ وان سونه‌تكری.\n\nقوناغا نه‌هێ: نه‌ریتێن سونه‌تكرنێ\n\nئه‌ڤ داب و نه‌ریته‌ ژ پاشماوێ نه‌ته‌وه‌ی و كلتوری یێن ماین و كاریگه‌ری یا لسه‌ر كۆمه‌لگه‌هێ هه‌ین، ب رێكا ئه‌ڤان داب و نه‌ریتان خه‌لك به‌شداریێ د خۆشێن گوندی دكه‌ن كو خۆشیا هه‌موو خه‌لكێ گوندی یه‌ و به‌راستی ئه‌ڤ خۆشیه‌ خۆشیا هه‌موو خه‌لكێ یه‌، ئه‌ڤ داب و نه‌ریته‌ كار لسه‌ر به‌هێزكرنا په‌یوه‌ندێن جڤاكی دكه‌ن و په‌یوه‌ندیێن دناڤبه‌را واندا به‌رفره‌هتر دكه‌ت، ئه‌ڤ خێزانه‌ دێ زارۆكێ خۆ كۆشا كه‌سكه‌ی كه‌ت كو به‌ری نۆكه‌ پوه‌ندێن جڤاكی دناڤبه‌را واندا نه‌بوون، به‌لێ دێ ئاماده‌یا خۆ نیشان ده‌ن بۆ گرێدانا په‌یوه‌ندیه‌كا جڤاكی دگه‌ل ئه‌وێ خێزانێ و ئه‌ڤ په‌یوه‌ندییه‌ نه‌ بتنێ بۆ ئه‌ڤێ خێزانێ یه‌ به‌لكی بۆ هه‌موو گوندی یه‌.\n\n.\"\n\n"
      },
      {
        "title": "5-5. ڕێوڕه‌سمێن ژن ئینانێ ل جه‌م ئێزدییان ",
        "content": "\n\nجوتبوون ئێكه‌ ژ پێتڤیێن گرنكی ژیانێ یه‌ ژبۆ دروستكرنا خێزانه‌كێ، ئایینێ ئێزدی تركیزی لسه‌ر زه‌واجێ دكه‌ت، ژبلی وان كه‌سان ئه‌وێن دبنه‌ شكه‌ستێن په‌رستگه‌ها پیرۆزا لالش، زه‌واج باشترین رێكه‌ بۆ پركرنا پێتڤێن زه‌واجێ (سێكسی) د چارچۆڤێ ئه‌وێ كلتۆرێ تێدا دژین. ئه‌و گونه‌هێن لسه‌ر زه‌واجێ هه‌ین دناڤ ئایینێ ئێزدیان دا ئه‌ون كو چێنابیت و گونه‌هه‌ زه‌واجێ دگه‌ل كه‌سه‌كی بكه‌ی ئه‌گه‌ر منه‌ ژ دینێ ته‌بیت و هه‌روه‌سا زه‌واج دناڤبه‌را هه‌رسێ چینێن ئێزدیاندا (شێخ و پیرو مریدا) گونه‌هه‌، ئارمانج ژ ئه‌ڤێ رێگریێ ئه‌وه‌ ژبۆ پاراستنا ئایینی ئێزدیایه‌ ب پله‌ ئیكێ.\n\nژ بۆ ئه‌نجامدانا پرۆسسا زه‌واجێ دناڤبه‌را كور و كچێن ئێزدیاندا پێتڤییه‌ شێخه‌ك ژ بنه‌مالا شێخ حه‌سه‌ن ئاماده‌بت جونكی ماره‌برینا كور و كچێن ئێزدیان د ده‌ستێ واندایه‌، پێتڤیه‌ لسه‌ر بنه‌مالا زاڤایی خوارنه‌كا باش ئاماده‌بكه‌ن و گه‌له‌ك مێڤان بێنه‌ داخوازكرن، ئه‌ڤه‌ژی ب نیشانه‌ خێر و به‌ره‌كه‌تێ دهێته‌ دانان دناڤ ئێزدیاندا.\n\nپشتی وه‌رگرتنا رازیبوونا هه‌ردوو خێزانا شێخه‌ك دێ ده‌ستێ كوركی و كچكێ ئێخته‌ ده‌ستێ ئێك دا و په‌رۆیه‌كی (قوماشه‌كی)  دێ بسه‌ردا دانێت و پاشی دێ دوعایا زه‌واجێ (هاوسه‌رگیریێ) لسه‌ر خونت و بێژت. هه‌روه‌سا ل رۆژا ڤه‌گوهاستنێ دا زاڤا دێ هنده‌ك نانی بسه‌ر سه‌رێ بۆكێ دا پارچه‌ پارچه‌ كه‌ت ب مه‌ره‌ما رژاندنا خێر و به‌ره‌كه‌تێ بسه‌ر خێزانا وێ یا نودا وه‌ك هێڤی و داخوازه‌ك كو هاتنا ئه‌ڤێ بوكێ ب خێر و به‌ره‌كه‌ت بێت. \n\nحه‌ژێكرن و دل كه‌ڤتنا كور و كچا:\n\nدل كه‌ڤتنا هه‌ر دوو ڕه‌گه‌زا نێر و مێ (كچ و كور) ده‌ستپێكا ژیانه‌كه‌ نووه‌ بۆ هه‌ر دو لایان، چونكی ژیانا بێ حژێكرن و بێ ڤیان نه‌مانه‌ و پۆشمانی یه‌ و زوو ب دووماهیی دئێت و دێ ژێك دوور كه‌ڤن، سه‌ر ده‌مێن كه‌ڤنار و هه‌تا دووماهیا چه‌رخێ بیستێ دێ كچ دابانه‌ كورێ بی ڤیان و دیتن، ل وی سه‌رده‌می پرسا كچێ و كورێ نه‌دكرن ب تنێ پرسا دای و بابا و بنه‌مالێ دكرن.\n\nڤیان و حژێكرن و نه‌بتنێ ڕه‌نگه‌ یان دیتنه‌، كچ و كور بخۆ حژیكرنێ و ڤیانێ دخه‌ملین، خه‌ملاندنا حژێكرنێ ( به‌ژنه‌، ڕه‌نگه‌، ده‌نگه‌، سه‌نگه‌، هزڕه‌، ئه‌ینه‌ته‌، هه‌سته‌، به‌خته‌وه‌ریه‌، سۆزه‌، گه‌ژبینه‌، ئه‌ڤینه‌، عه‌شقه‌، لۆقه‌ته‌، ئه‌خلاقه‌، سمحه‌ته‌، باوه‌ری) یه‌ پشتی ئه‌ڤان سیفه‌تێن ئه‌ڤینیێ هه‌بن دێ بنه‌ عاشقێن یه‌ك و دوو كور دێ ب رێیا دای و بابێ خۆ داخازا ده‌ستێ وێ كه‌چێ كه‌ت یا كه‌فتیه‌ دئه‌شق و ئه‌ڤینا وێ ده‌. ژ ئه‌ده‌بی دینێ ئێزدییان نه‌فسێ ده‌ته‌ دیاركرن:\n\nهه‌كه‌ ته‌ جوانه‌ك دیت ڕه‌نگێ سپه‌هی\n\nو نه‌فسا ته‌ چۆیێ و تو پێ فه‌كری\n\nب هه‌قیا خودێ تو نا خه‌سری\n\n*   *   *\n\nهه‌كه‌ ته‌ جوانه‌ك دیت ڕه‌نگی شرینه‌\n\nو هه‌كه‌ ل ریێا ته‌یه‌ ب حه‌لالی بخۆ بێنه‌\n\nلرۆژا ئاخڕه‌تێ باتن ته‌ نا حه‌سبینه‌\n\n*   *   *\n\nهه‌كه‌ ته‌ نینه‌ دوندا و زه‌وڕه‌ته‌\n\nحه‌قێ ته‌ هه‌یه‌ دووێ بینی ب مه‌عریفه‌ته‌\n\nدا ی شونا ته‌ رابت خلفه‌ته‌\n\nل گۆر ڤان سه‌به‌قا شرۆڤه‌ دكه‌ت و دبێژیت: ئه‌و كچا تو حه‌ژێ بكه‌ی دڤێت ل ریێا ته‌بت و ژ چینا ته‌بت و نه‌یه‌ خواستی بت و نه‌یه‌ ماركری بت و بێ گلی و گازنده‌بیت و ژیێ وێ گه‌هشت بیته‌ هه‌ژده‌ سالیی و دێ ل گۆر عورف و عاده‌تێن رێیا ئۆلا خۆ خوازی و دێ ئینی.\n\nزه‌واج دناڤ ئێزدیاندا ئێكه‌ ژ داب و نه‌ریتێن جڤاكی یێن پیرۆز، زه‌واج ب ئه‌ڤی شێوه‌یێ لخوارێ دهێته‌ ئه‌نجامدان:\n\nكور لپێ هاوبه‌ش و شریكا ژیانا دگه‌رێت وه‌ختێ دبینت كو یێ ئاماده‌یه‌ بۆ زه‌واجێ، پشتی كو خێزانا وی رازیبن لسه‌ر ئه‌نجامدانا ئه‌ڤی كاری. وه‌ختێ كور و كچك تێگه‌هشتن و بیركرنێن جێواز لسه‌ر زه‌واجێ هه‌بن، پشتی هنگی ئه‌و دێ رازیبن كو كورك ئه‌ڤێ په‌یوه‌ندیێ بۆ خێزانا خۆ ئاشكرا كه‌ت و بێژته‌ وان. پشتی چه‌ند ڤه‌گۆلینا و لێگه‌ریان ژلایێ دایك و بابێن كوركی ڤه‌ لسه‌ر ره‌وشتێ باش و ناڤ و ده‌نگێ ئه‌وێ كچێ و خێزانا وان، دێ بریارێ دان لسه‌ر ئه‌ڤێ زه‌واجێ بۆ كورێ خۆ. پشتی هنگی دێ بابێ كوركی دگه‌ل هنده‌ك خزم و مرۆڤێن خۆ دێ چنه‌ مالا بابێ كیژكێ و خێزانا وان بۆ خواستنا كچا وان بۆ كورێ خۆ. ( بێگۆمان پشتی دلنیابوون و تاكیدكرنێ كو چو نه‌رازی و رێگیری نینه‌ ژلایێ كه‌س و كارێن مالا كیژكێ ڤه‌ نین لسه‌ر ئه‌ڤێ زه‌واجێ).\n\nئه‌و دێ ئه‌وان ئاگه‌هداركه‌ن لسه‌ر ئاره‌زۆ و حه‌سكرنا كورێ وان بۆ زه‌واجێ دگه‌ل كچا وان و هه‌روه‌سا ڤیانا به‌هێزكرنا په‌یوه‌ندێن كۆمه‌لایه‌تی و جڤاكی دناڤبه‌را واندا. بابێ كچكێ دێ پێشوازیێ لێكه‌ت و دێ داخوازێ ژوان كه‌ن كو وه‌خته‌كی بێده‌ن وان هه‌تا گفتوگۆیێ دگه‌ل خێزان و خزمێن خۆ دكه‌ن و دگه‌ل وه‌رگرتنا بۆچوونا كچا وان و پشتی هنگێ دێ جوابێ ده‌نه‌ وان. بابێ كوركی دێ زڤرته‌ مالێ ژبۆ هندێ ل هیڤییا جوابا مالا بابێ كچێ مینت، به‌لێ دێ بابێ كچكێ دگه‌ل خێزانا خۆ كۆمبن و لسه‌ر ئاگه‌هدار بوون و پشت راستبوون لسه‌ر ره‌وشت و ناڤ و ده‌نگێ كوركی، و دایكا كچكێ دێ بۆچوونا كیژا خۆ وه‌رگریت لسه‌ر هندێ كا یا رازیه‌ ین نا لسه‌ر ئه‌ڤێ زه‌واجێ. پشتی وه‌رگرتنا ره‌زه‌مه‌ندیا كچكێ، دایك و بابێن كچكێ دی ئاگه‌هداریا خێزانا كوركی كه‌ن لسه‌ر رازیبوونا ئه‌ڤێ زه‌واجێ دناڤبه‌را كوركی و كێژا واندت، پشتی هنگی دێ رۆژه‌كێ ده‌ستنیشانكه‌ن لسه‌ر ئه‌نجامدانا ئه‌ڤێ زه‌واجێ ب رازیبوونا هه‌ردوو خێزانا.\n\nهنده‌ك جارا وه‌ختێ دایك و بابێن كور و كچێ رازی نه‌بن لسه‌ر زه‌واجێ، دێ هنده‌ك هێجه‌تا یان سه‌ببا ئینن دگه‌ل گه‌شه‌ی كۆمه‌لایه‌تی و كلتوری نه‌گونجێت، وه‌ك ئاستێ كۆمه‌لایه‌تی یێ خێزانا كوركی و كچكێ كو هنده‌ك داب و نه‌ریتێن كه‌ڤن یێن تایبه‌ت وێت هه‌ین یان دڤێت كچا وان زه‌واجێ دگه‌ل كورمام و كورخالێ بكه‌ت یان هه‌ر كه‌سه‌كی دی بیت كو نه‌ب دلێ كچكێ بت، ئه‌گه‌ر كوركی و كچكێ دل لسه‌ر ئێك هه‌بیت، دێ كورك رابیت ب ره‌ڤاندنا ئه‌وێ كچكێ و جهه‌كی یان ماله‌كێ كو ئه‌و مال رابیت ب ئه‌ركێ پاراستنا ئه‌وێ كوركی و كچكێ رابن و دێ زه‌واج د مالا واندا هێته‌ ئه‌نجامدان (ئه‌ڤ زه‌واجه‌ ب زه‌واجه‌كا ئاسایێ دهێته‌ دانان)، پشتی هنگی دێ هنده‌ك زه‌لام و ریهسپی رابن ب پێكهینانا و ئاشكرنا په‌یوه‌ندیان دناڤبه‌را هه‌ردوو خێزاندا و دێ بریار ئێته‌ دان لسه‌ر رازیبوون و قه‌بوول كرنا ئه‌ڤێ زه‌واجێ، پاشی دێ كورك دگه‌ل هه‌ڤژینا خۆ زڤرته‌ مالا خۆ پشتی دانا قه‌لانێ كچكێ بۆ مالا بابێ كچكێ، پشتی دیاركرنا رۆژا زه‌واجێ دێ خێزانا كوركی نیشانیێ كه‌ن كو پێك هاتییه‌ ژ كوستیل و زنجیركه‌كا زێری و جل و به‌ركێن ئافره‌تان بۆ كچكێ، بابێ كوركی دگه‌ل داخوازكرنا هنده‌ك زه‌لام و ریهسپێن گوندێ بۆ چونا مالا بابێ كچكێ ب مه‌ره‌ما ئه‌نجامدانا زه‌واجێ دناڤبه‌را واندا.\n\nخوازگینی:\n\nل گۆر عورف و عاده‌تێن ئێزدییاتییێ مال بابا كوری دێ كه‌س و كار و خزم و لێزم و گوندی و جینارێن خۆ ئاگه‌هداركه‌ن و بۆ خواستنا كه‌چا فلان كه‌سی ژ فلان گوندی و ل فلا رۆژێ، هه‌روه‌سا ڕێوڕه‌سمێن خواستنێ بابێ كه‌چێ یان برایێ وێ و بابێ كوركی یان مام یان برایێ وی، دێ بۆ ئاماده‌بووان ب (به‌راتێ) سوند خۆن ژ بریارا میرێ ئێزدییان و بابێ شێخ ده‌رنه‌كه‌ڤن و دێ شرینیێ هنده‌ك جكلێتا ل دیوانێ ل ئاماده‌بووان دگێرن و هه‌ر كه‌سه‌ك دێ جكلێته‌كێ یان دووا هلگریت و دگه‌لدا دێ بێژیت: پیرۆزبیت و ل سه‌ر خێریبت.\n\nل رۆژا خوازگینێ دا، خێزانا كوركی دگه‌ل هژماره‌كا خه‌لكێ و ریهسپێن گوندی دێ چن بۆ به‌شداریكرنا رێورسمێن زه‌واجێ دا و هه‌روه‌سا مالا بابێ كچێ ژی دێ هنده‌ك ریهسپێن گوندی داخوازكه‌ت بۆ خوازگینیێ ل كچێ و دگه‌ل داخوازكرنا چه‌ند زه‌لامێن دی یێن گوندی ژبۆ هندێ دگه‌ل ئاماده‌بن ب رێڤه‌چۆنا رێورسمێن خوازگینیێ دا، پشتی پێشوازیكرنێ و بخێرهاتنا وان و بچك رونشتنێ، پشتی هنگێ دێ ئێك  ئاماده‌بووان دێ داخوازكه‌ن و پاشی دێ قهوه‌ ئێته‌ پێشكێش كرن و پشتی هنگی دێ بابێ كوركی دێ قه‌لان (نه‌خت)ێ كچكێ پێشكێش كه‌ت و دێ زه‌واج و هاوسه‌رگیری هێته‌ راگه‌هاندن ژلایێ بابێ كچێ ڤه‌ ب ئاماده‌بوونا خه‌لكێ، پاشی دێ شرینی هێته‌ پێشكێش كرن لسه‌ر ئاماده‌بووان و خه‌لكێ وێده‌ر و پاشی دێ خوارن هێته‌ پێشكێش كرن.\n\nپاشی بابێ كوركی دگه‌ل ئه‌و كه‌سێن دگه‌ل وی بوون دێ خاترا خۆ ژ مالا بابێ كچێ خوازن و دێ زڤرنه‌ مالا كوركی ب تمام كرنا رێورسمێن خوازگینیێ ب ستران و دیلانێ دگه‌ل پێشكێش كرنا خوارنێ، پشتی فتره‌كێ دێ كورك چیته‌ مالا ده‌زگرتیا خۆ بۆ رێكه‌فتن لسه‌ر دیاركرنا رۆژه‌كێ بۆ كرینا زێری و كه‌ل و په‌لێن بوكێ و هه‌ردوو دیچ خۆ ئاماده‌كه‌ن بۆ پرۆسسا زه‌واجێ ژلایێ گه‌ل و په‌ل و جلوبه‌رگ و جوانكرن و خه‌رجیێن داوه‌تێ، پشتی ب دوماهیك هاتنا كاروبارێن خۆ دێ رابن ب دیاركرنا مێژوویه‌كێ بۆ رۆژا داوه‌تێ. پشتی هنگێ دێ مالا ده‌وه‌تێ رابن ب دابه‌ش كرنا خه‌لاتا بسه‌ر خزم و كه‌س و كار و خه‌لكێ گوندێ و دۆست و هه‌ڤالێن خۆ، كو ئه‌ڤ دیاریه‌ یان خه‌لات پێك هاتینه‌ ژ: خاولی، كراس، قه‌میس و جه‌مدانی و گه‌له‌ك تشتێن دی و دكه‌ل كارتا داخوازكرنا داوه‌تێ.\n\nقه‌له‌ن:\n\nقه‌له‌ن هه‌كه‌ كیژك گاگهورك بت ژن به‌ژن نه‌خت و قه‌له‌ن نینه‌ به‌ری نه‌ختی كیژكا نه‌ی دیاری كرى بوو، ل سه‌ر كیژا جوان و خورتی لاو و ئوجاغ و مالید وان دما. هه‌بوو بابی كیژكێ په‌رژه‌وه‌ندیا كچ و زاڤایی خو راچاڤ نه‌دكر، چاڤێ وی ل ته‌مایی بوو نه‌خاسمه‌ هه‌كه‌ كیژا وی یا سپه‌هی و به‌رچاڤ با، و هه‌بوون ژی كورێد بابا باری زاڤایێ خۆ گران نه‌دكر به‌لێ پا به‌هرا بتر ژ ئێزدییان كرمانجێد هێرڤه‌ ویڤه‌ بوون د ده‌ست ته‌نگ و ده‌ستوده‌ڤی د ژیان بـ گه‌له‌ك خورتێن به‌لنگاز ڤه‌ نه‌دهات بخۆ ژنه‌كه‌ به‌رامبه‌ری خۆ بینن.\n\nهه‌ر فتره‌كێ جاره‌كێ قه‌لان (نه‌خت) ژلایێ جڤاتا رۆحانیا ئێزدیان و دگه‌ل عه‌شیره‌ت و زه‌لامێن ئێزدیان ل گوره‌یێ ره‌وشا ئابووری دهێته‌ دیاركرن. میرێ ئێزدیان ته‌حسین به‌گ و جڤاتا رۆحانی و مه‌زنێن ئێزدیان و د پێشیا واندا بابێ شێخ، پشتی گفتوگۆ و دان و ستان دێ قه‌لانی ڤه‌برین، ئه‌و بریار ل سالا 2012 ل قه‌زا شێخان دایین كو بریار هات دان لسه‌ر قه‌لانی كو پێك هاتبوون ژ 75 غرامێن زێری یێن عه‌یار 21.\n\nشێخێن جه‌له‌وێ دخوازن دوو شه‌هده‌ بێنه‌\n\nنه‌ه و نیڤ مسقال زێر نه‌ختێ وێ نه‌\n\nل مه‌رسوما قه‌له‌ن حه‌قێ دایك و بابێنه‌\n\nماڕه‌ برین:\n\nپشتی خوازگینیا ئه‌و كور و كچا خواستی دێ قه‌ستا مالا شێخێن مه‌لك شێخ حه‌سن دكه‌ن و شێخه‌كی شێخ حه‌سن دێ ده‌ستێ كه‌چكێ و كوركی ئێخته‌ تێگدا و ده‌سماله‌كا  سپی یان سۆر بسه‌ر ده‌ستێن واندا كه‌ت و دێ پرسیار ژ كچكێ كه‌ن و دێ بێژنێ ناڤێ ته‌ جی یه‌ و ناڤێ دایكا ته‌ جی یه‌، و دیسا دێ بێژن كچا من ته‌ ئه‌ڤ كور دڤێت تویێ رازی هه‌ڤژینیێ دگه‌ل بكه‌ی، كچ دێ بێژت، به‌لێ ئه‌ز یا رازی مه‌، هه‌روه‌سا دێ پرسیارا ناڤێ كوركی و ناڤێ دایكا وی كه‌ت و دێ بێژتێ، لاوێ من ته‌ ئه‌ڤ كچه‌ دڤێت، و توی رازی هه‌ڤژینیێ دگه‌ل پێك بینی، ئه‌و كور دێ بێژت، به‌لێ شێخ ئه‌زی رازی مه‌، و شێخ دێ دوعایێ ل سه‌ر بێژت و ل دوماهیێ دێ بێژته‌ وان هون ل هه‌ڤ پیرۆزبن و تێگدا پیر و كال بن و خودێ مرازا هه‌وه‌ بكه‌ت و مه‌هرا وه‌ هاته‌ برین. ئه‌ركێ گرێبه‌ستا هاوسه‌رگیریێ ژلاێ شێخ حه‌سن هاتبوو دان، به‌لێ نووكه‌ گرێبه‌ستا هاوسه‌رگیریێ ل حكومه‌تێ ل دادگه‌هێ دئێته‌ ئه‌نجامدان. \n\nفه‌ره‌ رۆژا بوك و سونه‌ته‌\n\nزاده‌كی چێگه‌ و بكه‌ داوه‌ته‌\n\nئه‌و فه‌رزه‌كی شێخێ سونه‌ته‌\n\nدهۆل و زرنا:\n\nل گۆر گۆتنا: شێخێ حه‌سه‌ن د جه‌له‌وێ دا دایی دیاركرن د خوازگینیان دا یان ل رۆژا داوه‌تێ فه‌ره‌ دهۆل و زرنا بێنه‌ لێخستن و ده‌نگ ڤه‌دان وان نیشانا هندیه‌ مه‌هڕه‌ برین ب دوماهیك هات و ل هه‌ر داوه‌ته‌كێ یان خوازگینیا، خه‌لكێ گوندی و خزم و لێزمێن بۆكێ و زاڤای لێ ئاماده‌دبن و هه‌موو ئێكسه‌ر شه‌هده‌نه‌ و گوه ل ده‌نگێ دهۆل و زرنایێ بویه‌ و ب حلالیا خودێ هاتییه‌ خواستن.\n\n بووك و زاڤا:\n\nبووك په‌یڤه‌كه‌ ساده‌یه‌ ژ دوو په‌یڤا پێكهاتییه‌ بوو+ك = بووك ژێ بوو ئێك ژ مالێ، زاڤا په‌یڤه‌كه‌ ساده‌یه‌ زه‌لاله‌ ژ دوو پێكهاتییه‌ (زا+ڤا=زاڤا) رامان ژێ زا ئانكو زێده‌بوون و ڤا ئانكوو زێده‌بوو، وه‌سا دیاردبت بۆ خه‌لكێ گوندی و خزم و لێزمان زاڤا دێ بته‌ خودان خێزان و به‌ڕه‌ڤ زێده‌بونێ یه‌.\n\nبرا زاڤا (برایێ ئاخڕه‌تێ):\n\nژ ئه‌ده‌بی دینێ ئێزدییان ل گۆر قه‌ولێ ( ئێزی و مه‌ده‌هی) ده‌ته‌ دیاركرن و دبێژت:\n\nزاڤا و برا زاڤا شه‌شن\n\nل چۆنا خۆ د دل خۆشن\n\nنه‌عجیبه‌ هند سپینه‌ و هند ڕه‌شن\n\n*   *   *\n\nب نیشانیێ بویه‌ بوكه‌\n\nبۆ ته‌ شه‌هده‌نه‌ برا زاڤا و خه‌لك هه‌مووكه‌\n\nهه‌ڤده‌ عه‌مر نا پچوكه‌\n\nوه‌سا دیاره‌ زاڤا و پێنچ برا زاڤا دبه‌نه‌ شه‌ش و هه‌كه‌ برایێ ئاخره‌تێ هه‌بت دێ بنه‌ هه‌فت، و ل گۆر زانینا ڤی قه‌ولێ برایێ ئاخڕه‌تێ به‌ری زه‌واجێ هه‌بت دروسته‌ و هه‌كه‌ نه‌بت هه‌ر دورسته‌ دڤێت پشتی زه‌واجی بخۆ برایه‌كی ئاخره‌تێ (دوو ناڤ) شێخ یان پیر بگرت و دێ بنه‌ هه‌فت و ئه‌ڤ دنیا هه‌فت رۆژن و تێنه‌ دوو باره‌كرن و هه‌فت ملیاكه‌تن، له‌وما جهێ ئێكی یێ هێلای دێ بێژن زاڤا و برا زاڤا شه‌شن و هه‌ر ده‌مێ برایه‌كی ئاخره‌تێ بخۆ بگریت دێ بنه‌ هه‌فت.\n\nزاڤا دێ پێنچ هه‌ڤالان ب ناڤێ برایان بخۆ ده‌ست نیشانكه‌ت بۆ رۆژا داوه‌تێ و هه‌ر پێنچ دێ بنه‌ برا زاڤا و هه‌ر پێنچ دێ براتییا زاڤایی پارێزن ژ هه‌ر تشتی ژ پرس و سه‌والا ژ گۆتنێت دیوانێ ژ خوارنێ و پێشوازكرنا مێڤانا و ل هێڤاری دێ زاڤایی و مێڤانێت وی به‌نه‌ مالا خۆ بۆ شیڤێ و تێشتێ.\n\nرۆژا به‌ری ده‌واتێ:\n\nبه‌ری نیڤرو ژ رۆژا داوه‌تێ خێزانا زاڤایی كه‌ل و په‌لێن پێتڤی بۆ داوه‌تێ ژ خوارن و ڤه‌خوارنی و جلوبه‌ركا حازردكه‌ن، سه‌ربره‌كێ سه‌رژێ دكه‌ن و گۆرانیبێژ ستران و مۆزیكێ دبێژن و دیلان دهێت گێران ژ لایێ خه‌لكێ گوندی و ئه‌و كه‌سێن هاتین داخوازكرن بۆ داوه‌تێ كو شرینا دگه‌ل خۆ دبه‌ن بۆ مالا زاڤایی، و دێ بینن كور و كچ دیلان و سه‌مایێ دكه‌ن لبه‌ر ده‌نگێ دهۆل و زرنایێ ب كه‌یف و خۆشیی، هه‌روه‌سا جهه‌ك تایبه‌ت هاتییه‌ دیاركرن بۆ زه‌لاما بۆ پێشكێش خوارن و ڤه‌خوارنێ دگه‌ل گۆتنا چیرۆك و داستانێن كه‌ڤن یان گۆتنا سترانێن فلكلۆرێ كو زاڤا د ئه‌ڤێ دیوانێ دا یێ روونشتی یه‌ و دگه‌ل برایێ وی یێ ئاخره‌تێ ل ده‌ستێ راستی.\n\nهه‌روه‌سا ژن ئه‌وان دگه‌ل ئافره‌تێن خه‌لكێ گوندێ رادبن ب دروستكرن و ئاماده‌كرنا خوارنێ و وه‌ختێ ده‌مێ خورانا نانێ هێڤاری دهێت، دێ ستران و دیلان هێنه‌ راوه‌ستاندن و دێ خوارنا نانێ هێڤاری ئێته‌ پێشكێش كرن و پشتی هنگی دێ قهوه‌ ئێته‌ دابه‌شكرن و پاشی فێقی ئێته‌ دابه‌شكرن و ل دوماهیێ دێ جه‌كێ بێهنا خۆڤه‌دان. پشتی بێهنڤه‌دانێ دێ ده‌ست ب ژه‌نینا دهۆل و زرنایێ ئێته‌ كرن و دێ دیلان و سه‌ما هێته‌ گێران ژلایێ ئاماده‌بویانڤه‌ و دڤێ شه‌ڤێ دا برایێ وی یێ ئاخره‌تێ دێ ل گه‌ل وی بیت و دێ فێری ئه‌وان بنه‌ما و ئه‌ركێن شه‌ڤا زاڤایه‌تیێ كه‌ت.\n\nشه‌ڤ خه‌نا: \n\nل هێڤارا ده‌واتێ پشتی رۆژئاڤا دێ رێوره‌سمێن شه‌ڤ خه‌نایێ ژلایێ مالا زاڤایی ڤه‌ دهێنه‌ گێران، د ئه‌ڤێ رێوره‌سمێ دا هڤال و بنه‌مالا زاڤایی رادبن ب خه‌نا كرنا ده‌ست و تلێن بوك و زاڤایی د ئه‌وێ شه‌ڤێ دا دگه‌ل گۆتنا ستران و دیلانێ، ب مه‌ره‌ما پێك هێنانا ژیانا هه‌ڤژینێ و پێك هینانا خێزانه‌كێ.\n\nرۆژ داوه‌تێ:\n\nل پێش داوه‌تێ ب ده‌ه رۆژان ئه‌و مال دێ كارێ خۆ كه‌ن و دێ رۆژه‌كی ده‌ست نیشانكه‌ن بۆ داوه‌تێ و دێ هنده‌ك ( په‌رۆیان-خه‌لاتان) ل كه‌س و كارو خۆشتڤی و خزم و لێزمێن خۆ پارڤه‌كه‌ن و دێ ئاگه‌هداركه‌ن كوو رۆژا داوه‌تێ ئاماده‌بن، مرۆڤێن وان مه‌عزومڤانێن وان دێ پێكڤه‌ چنه‌ به‌ربووان و ده‌مێ دچنه‌ مالا بووكێ دڤێت ب ڕه‌زا مالا بابێ وێ بت و دێ بووك رابته‌ سه‌ر پێیا و برایێ وێ دێ ب شه‌ریته‌كێ سێ جارا پشتا وێ گرێده‌ت و دێ ڤه‌كه‌ت رامان ژێ ( بوون، ژین، مرن) و  هه‌روه‌سا دێ ده‌ستووریێ ژ بنه‌مالا خۆ خوازت و خۆ ئاماده‌كه‌ت بۆ ڤه‌گوهاستنێ.\n\nهه‌روه‌سا ل رۆژا داوه‌تێ زاڤا یێ ئاماده‌یه‌ بجیته‌ مالا خۆشتڤیا خۆ (مالا بووكێ)، ل وێده‌ر دێ خۆشتڤیا وی دێ ب پیاسێ به‌ره‌ف مالا زاڤایی ڤه‌ چیت دگه‌ل گۆتنا دیلان و سترانه‌ و ژه‌نینا مۆزیكێ و لده‌مێ گه‌هشتن بۆ مالا زاڤایی دێ بخێرهاتن و پێشوازیا وان هێته‌كرن، ئه‌و خه‌لكێ ئاماده‌ یان هنده‌ك زه‌لامێن ب ته‌مه‌ن دێ بۆ مامی كو دبێژنێ (مامینی) و بۆ خالێ دبێژنێ (خالینی) دێ هنده‌ك پاره‌ی بۆ ئه‌وان گه‌نجێن نه‌زه‌وجی وه‌ردگرن یان گوندێ خۆشتڤیا وی دبێژنێ ( رێزانی) و دێ قهوێ پێشكێش كه‌ن. هه‌وره‌سا ئه‌و ئافره‌تێن دگه‌ل دایك و بابێن وی چۆین دێ بێهنه‌كێ رۆنێن خوارێ هه‌تا كه‌ل و په‌لێن بووكێ دهێنه‌ ڤه‌گوهاستن كو دێ گه‌ا خۆ بن بۆ مالا وێ یا نوو كوو پێك دهێن ژ ( جه‌نتێ جلوبه‌رگا، جلوبه‌رك، بالگی و هنده‌ك دیاری بۆ خێزان و كه‌س و كارێن مالا زاڤایی).\n\nهه‌روه‌سا ئێك ژ گه‌نجا بلگێن بووكێ ده‌بات كو ژلایێ مالا بووكێ ڤه‌ هاتبوونا ئاماده‌كرن و دێ پارێزت (هلگریت) هه‌تا دگه‌هته‌ مالا زاڤایی، پاشی دێ بووك خاترا خۆ ژ مالا دایك و بابێن خۆ خوازت و دێ ژ مالێ هێنه‌ ده‌ر، و لده‌مێ ئه‌و دناڤ ئه‌وان ئافره‌تاندا یه‌ ب هه‌موو جوانێ و زێرێن خۆڤه‌ و خوشكا وێ ده‌ستێ وێ یێ راستی گرتییه‌ و ئافره‌تێن دی ل ده‌ستی وێ یێ چه‌پی نه‌ د نیڤه‌كا هۆلێ دا و سترانا دبێژن و شرینیا به‌سه‌ر سه‌رێ وێ دا بلاڤدكه‌ن چونكی دێ ئه‌و ب رێیاكا دێ چت بۆ مالا وێ یا نوو. هه‌روه‌سا دێ برایێ وێ سێ جارا كه‌مه‌را وێ (پشتینه‌) گرێده‌ت و ڤه‌كه‌ت ب پارچه‌ قوماشه‌كی به‌رێ ژ مالێ ده‌ركه‌فیت.\n\nهه‌روه‌سا وه‌ختێ دگه‌هنه‌ مالا زاڤایی، ئێك ژ ئافره‌تا دێ كه‌فتا پێشیا وان و دێ زارۆكه‌كی نێر پێشكێش وان كه‌ت یان دێ كۆشا بووكێ كه‌ن، دێ خودێ كه‌ره‌مێ دگه‌ل بكه‌ت و زارۆكێن وه‌كی ڤان بده‌تێ و زاڤا دێ چیته‌ سه‌ربانی سه‌كنیت و برایێ وی یێ ئاخره‌تێ ل ده‌ستێ وی یێ راستی دگه‌ل هنده‌ك كه‌نجێن دی كو ل هیڤییا زاڤایی نه‌ لده‌مێ بووك دچیته‌ دناڤ مالا خۆ یا نوو دا دناڤ ئه‌وان ئافره‌تا دا ده‌ربازدبیت كو شرینیا و پاره‌یی به‌سه‌ر وێ دا بلاڤدكه‌ن.\n\nدایك یان خوشكێن زاڤای دێ ( خێلیێ) ده‌نه‌ سه‌رێ بووكێ و ده‌مێ دگه‌هنه‌ مالا زاڤای هنده‌ك كچ دێ ب ده‌ستێ بووكێ گرن و ب تایبه‌ت هه‌كه‌ بووكێ خوشكا ئاخره‌تێ هه‌بت دێ ب ده‌ستی گریت و دێ به‌ن به‌ڕه‌ڤ ژۆرا وێ، و پێش ئه‌وه‌ی بچێته‌ ژووڕه‌كه‌ی ل پێش ده‌ریێ خانی دێ راوه‌ستێن و دێ شێرپكه‌كی ده‌نه‌ ده‌ستێ بووكی و خه‌لك و داوه‌تی دێ چكلێته‌ ل  سه‌ر بووكێ را هاڤێژن و ئه‌و بووك دێ وێ شێرپكی تژی شرناهیێ و هنده‌ك دراڤێ هه‌سنی ده‌رچكا ده‌ریێ خانی ده‌ت و دێ شێرپك شكێت، نیشانا ب خێرهاتنا وێ یه‌ ب خۆشی بۆ مالا وێ یا نوو. \n\nپشتی هنكی بووك دچته‌ ژۆرا خۆ كو په‌رده‌ك تێدا هاتییه‌ دروستكرن دبێژنێ (په‌رێ) په‌رده‌كه‌ به‌تانیه‌كا پانه‌ و هه‌ر ره‌خه‌كی وێ ب وه‌ریسه‌كی هاتییه‌ گرێدان  ب دیواری ڤه‌ داكو ببته‌ به‌ربه‌ست، ئه‌ڤ په‌رییه‌ ژلایێ برایێ ئاخره‌تێ ڤه‌ بۆ زاڤایی هاتییه‌ دانان، دا كو جهێ بووكێ ل پشت ئه‌ڤێ په‌ردێ بت و دێ بووك ل ئه‌ڤی جهی روونێت و دێ بووك كه‌فته‌ د هوندرێ خانی  و دێ ل به‌ر په‌ریێ سه‌كنت و دێ سلاڤێ لێ كه‌ت و دایكا زاڤایی دێ بێژتێ: بووكا من روونێ دێ ته‌ خه‌لاتكه‌م، ئه‌و بووك دێ رونێت و خه‌سوا وێ دێ وی خه‌لاتكه‌ت ب گوستیله‌كێ یا زێده‌تر یان ل گۆر تاقه‌تا وان (گه‌له‌ك جارا ب چارچه‌ زێره‌كی، پشتی هنكی دێ بووك ل پشت په‌ردێ روونت خوارێ).\n\nزاڤا دێ ل سه‌ر بانێ خانی سه‌كنیت هه‌تا بووك ل ژۆرا خۆ رودنێت بووك دوو بالیڤكا ژ مال بابا خۆ تینیت و دێ وان بلگیا به‌ن ده‌نه‌ زاڤای و برازاڤایان و دێ بێژنێ: كه‌رمكه‌ن وه‌رنه‌ خوار ژ سه‌ر بانی و زاڤا و دۆست و هه‌ڤال و یار و برایێن خۆ دێ ئێنه‌ خوار و زاڤا دێ چته‌ دیوانێ و دیوان هه‌موو دێ بێژنێ ب خێرهاتی زاڤا و ل وێ دیوانێ زاڤا پاشایه‌. وه‌ختێ زاڤایی بڤێت بێته‌ خوار ل سه‌ربانی، چه‌ند گه‌نج دێ رێگریێ ل زاڤایی كه‌ن بێته‌ خوارێ هه‌تا داخوازێن ئه‌وان گه‌نجا جێ ب جێ دكه‌ن، پشتی هنكی دێ رێكێ ب زاڤایێ بده‌ن بێته‌ خوارێ، پاشی دێ زاڤایی به‌نه‌ به‌ر مه‌زارگه‌هێ گوندی بۆ زیاره‌تبوونێ و پاشی دێ هێته‌ ڤه‌گوهاستن بۆ مالا وی یا نوو.\n\nل ده‌سپێكێ رازینابن لسه‌ر داخوازین ئه‌وان گه‌نجان، دێ هنده‌ك مناقشه‌ و ململانێ هێته‌ كرن دناڤبه‌را واند، هه‌تا دوماهیی كو كه‌سه‌ك دێ هێت كو ناڤگێرا وان بۆ پێكهینانا وان لسه‌ر داخوازیا. پشتی جێ ب جێ كرنا داخوازیا ژلایێ زاڤایی ڤه‌ پاشی دێ رێ ب زاڤایێ  هێته‌ دان بێته‌ خوارێ ل سه‌ر بانی داكو بجیته‌ نك بووكێ و ببێته‌ زه‌مانه‌ت بۆ پشت راستكرنا داخوازیا، پشتی هنگی دێ زاڤایی دناڤ ئافره‌تا را ده‌ربازكه‌ن و دێ هێته‌ پاراستن ژلایێ هه‌ڤال و برایێ وی یێ ئاخره‌تێ ڤه‌ ئه‌وێن ل دیوانێ روونشتین، دێ ده‌ست به‌ دابه‌شكرنا خوارنێ و ڤه‌خوارنێ كه‌ن بۆ مێڤانا كه‌ن.\n\nد ئه‌وێ شه‌ڤێ دا برایێ ئاخره‌تێ دێ داخوازێ ژ زاڤایی كه‌ت بچێته‌ ژۆر نك بووكێ. برایێ ئاخره‌تێ و هنده‌ك هفالێن زاڤایی دێ ل هیڤییا زاڤایی مینن ژ ده‌رڤه‌ هه‌تا زاڤا خلاس دبت و دهێته‌ ژ ده‌رڤه‌، وه‌ختێ دهێته‌ ده‌ر: دێ مۆچكه‌نه‌ سه‌رێ وی و هه‌كه‌ جواب و به‌رسڤا وان دا كو نیشانا هندێ یه‌ كو زاڤا وێ چۆیه‌ نك بووكێ و ئه‌ركێ خۆ یێ زاڤایه‌تیێ وێ ب جه ئینایی، پشتی هنگی دێ ئاهنگ هێته‌ گێران ژلایێ كه‌س و كارێن زاڤایی ڤه‌ و دوماهیك رۆژا وی یا زاڤایه‌تێ دهێته‌ راگه‌هاندن، پشتی هنگی سه‌رێ وی ماچ دكه‌ن و دایكا زاڤایی دگه‌ل هنده‌ك ئافره‌تا دێ ژۆرا بووكێ ژبۆ هندێ چاڤدرێریا ئه‌وێ مریشكا سۆركری بكه‌ن بۆ زاڤایی و برایێ وێ یێ ئاخره‌تێ و هفالێن وی. هه‌روه‌سا دێ چیرۆك هێنه‌ گۆتن ژلایێ ئه‌وان ژنكێن دگه‌ل وێ د خۆرفێ دا ( بووك دێ ئه‌وێ مریشكا سۆركری و نانه‌كی تایبه‌ت دبێژنی سه‌وك دی نك خۆ هێلیت هه‌تا پێشكێشی وان بكه‌ت وه‌ختی بووك و زاڤا خلاس دبن).\n\nرۆژا پشتی داوه‌تێ:\n\nرۆژا پشتی داوه‌تێ دێ هڤال و دۆستێن زاڤایی دێ سه‌ره‌دانا وی كه‌ن ب مه‌ره‌ما پیرۆزباهی و خوارنێ دێ پێشكێشی وان كه‌ن وه‌ك رۆژ به‌ری هنكی بۆ وه‌ختێ نیڤرۆ و پاشی بۆ جارێ دووێ بۆ نانێ هێڤاری، هه‌ر ئێك ژ دایك و باب و برایێ زاڤایی دێ ل نك زاڤایی روونێنه‌ خوار. خه‌لك دێ پاره‌ی بسه‌ر واندا دابه‌شكه‌ن وه‌ك دیاریا داوه‌تێ و زاڤایه‌تیێ. هه‌روه‌سا دێ بووك و زاڤا رابن ب كرنا فره‌كا دیلانێ دگه‌ل گۆتنا سترانا ژلایێ سترانبێژی ڤه‌ و پاشی دێ زڤرنه‌ جهێ خۆ پشی دێ شاهی و داوه‌ت به‌رده‌وام بیت.\n\nهه‌روه‌سا خه‌لكێ ژ ده‌رڤه‌ری گوندی دێ خاترا خۆ زاڤایی و خێزانا وی خوازن ئه‌وێن ئاماده‌بوون ل داوه‌تێ دڤێت بزڤرن بۆ مالا خۆ و پیرۆزبیا زاڤایی دكه‌ن دگه‌ل پێشكێشرنا هنده‌ك پاره‌یی بۆ زاڤایی یان هنده‌ك كه‌ل و په‌لێن پێتڤی بۆ ناڤ مالا وان. هه‌وره‌سا سه‌رۆكێن خیزانێن گوندی به‌رده‌وان دبن ل به‌شداریكرنا داوه‌تێ دا. ب ڤی شێوه‌یی رێورسمێن داوه‌تی ب دوماهیك دهێن كو بۆ ماوه‌یێ سێ رۆژ به‌رده‌وان دین. هه‌روه‌سا رۆژ پشتی رۆژا شه‌ڤا زاڤایه‌تیێ دێ دایكا زاڤایی چه‌ند ژنكێن ب ته‌مه‌ن یێن گوندێ داخوازكه‌ت ژ بۆ هندێ بێبینن وه‌ك به‌لگه‌ كو بووكا وان یا پاكێزه‌ بوو، پاشی هه‌ر ئافره‌ته‌ك دێ هنده‌ك پاره‌یی دانێته‌ سه‌ر ئه‌وی قوماشی (ده‌ستكێشی) و دێ پیرۆزباهییا بووكێ كه‌ن.\n\nروو سپیتیا بووك و زاڤا:\n\nرۆژا دوویێ یا زه‌واجی دبێژنێ روو سپیتیا بووك و زاڤای، هه‌كه‌ زاڤای ل هێڤارا عه‌ول چۆ عه‌ده‌تی دنیایێ و سه‌ربلند زڤری دێ رۆژا دوویێ زاده‌كی و ترشكێ چێ كه‌ن و گازی حورمه‌تێن دان عه‌مر یێن ده‌ردۆری مالا زاڤای كه‌ن و دێ نیشانا بوكریا بووكێ و سه‌رفه‌رازیا زاڤای نیشا وان ده‌ن و هه‌موو دێ دوعایا بۆ بووكێ و زاڤای كه‌ن و دێ بێژن دروو سپینه‌ و خودێ مرازا وان بكه‌ت.\n\nڕێوڕه‌سمێن رۆژا دانووكا:\n\nل رۆژا سێیا بووكی: زاڤا دێ گوندی و خزم و لێزمێن خۆ مه‌عزوومڤانكه‌ت بۆ رێورسمێن باقلكا و راكرنا په‌ریا بووكی، دێ قازانه‌كا مه‌زن ژ دانووكا كه‌لینن ل گۆر مێڤانێن خۆ، هه‌روه‌سا ئه‌و قازان هه‌فت تام تێده‌ هه‌نه‌ (باقل- نۆك - گه‌نم - ئاڤ -خوی-روون -تیژاتی - به‌هارات) و ده‌مێ دكه‌لن و ئاماده‌بن دێ ده‌ست ب رێوره‌سمان كه‌ن، به‌لێ بۆ زانین ئه‌ڤ ڕێوڕه‌سم ل رۆژا هه‌فتێ دهاتنه‌ گێڕان و چه‌ندین سال و ده‌م دربازبوون و رۆژا هه‌فتێ پێشڤه‌ ئینان و خستنه‌ رۆژا پێنجێ و هه‌تا سالێن 1980 بۆ سالا 1990ێ دیسان ژ رۆژا پێنجی خستنه‌ رۆژا سییێ و هه‌تا نهۆ ئه‌و سیسته‌م ب جه‌دئێت.\n\nل رۆژ سێیێ خوشكێت زاڤای و هنده‌ك كه‌چ دێ ب ده‌ستێ بووكێ گرن و به‌نه‌ سه‌ر كانییا گوندی و دڤێت خێلیا سۆر ل سه‌ر سه‌رێ بووكێ بیت ژبه‌ر خوداوه‌ندێ رۆژێ و نابت ئه‌و بووك ل سه‌ر ئاڤێن بچوك را ده‌ربازبت هه‌تا هه‌فتێ و نابت ل سه‌ر ئاڤێن مه‌زن را دربازبت هه‌تا چلێ.\n\nل سه‌ر ده‌مێن كه‌ڤنار بووك دبرنه‌ سه‌ر كانییێ و پاشی گۆتن كانی ژ ده‌رڤه‌ی مالانه‌ و دێ بربانه‌ سه‌ر ده‌نێ ئاڤێ ب جای كانیێ ول ڤی ده‌مێ نهۆ ده‌ن ژی نه‌مان دێ قازانه‌كه‌ ئاڤێ داگرن و ل نیڤا حه‌وشێ یان ژی ل ناڤ لێنان گه‌هێ دانێن و دێ بووكێ به‌نه‌ سه‌ر وێ ئاڤێ.\n\nئه‌م دێ زڤرینه‌ سه‌ر ده‌مێ ڕه‌سه‌ن و كه‌ڤنار: ده‌مێ بووك دگه‌هشته‌ سه‌ر كانییێ سێنیه‌كا بچووك ژ باقلك و نۆك و گه‌نمێ دێ ل به‌ر بووكێ گرن و بووك دێ ده‌ست هاڤێته‌ ده‌رزیێ و ده‌زی و هه‌فت باقلك و نۆ و گه‌نمێ دێ ب ده‌زی ڤه‌كه‌ت و ئێخته‌ بن ئاخێ ل ڕه‌خا كانییا ئاڤێ و سێ تاسێن ئاڤێ دێ ب سه‌ردا ڕه‌شینت، رامان ژێ ئه‌ینه‌تا بووكێ چاندن و ژیان و زێده‌بوونه‌، و ئه‌و كچ هه‌موو دێ هلهلینن و بووك دێ سێ تاسێن ئاڤێ ب سه‌ر وان كه‌چكان ده‌ ڕه‌شینت و دێ بێژیت: رۆژا ته‌ژی بێت و دێ چه‌بلا قوتن و بكێڤه‌ دێ ڤه‌گه‌رێن مالا زاڤای و دێ پێكڤه‌ وان باقلكان خۆن و گۆڤه‌ند و دیلانه‌كێ ل حه‌وشێ دا گرێده‌ن و ب هله‌لاندن بۆ ده‌مێ ده‌مژمێڕه‌كێ یان زێده‌تر.\n\nڤه‌ركرنا په‌ریا بووكێ:\n\nهه‌ر د هه‌مان رۆژده‌ ل پشتی نیڤرۆ برایێ ئاخره‌تێ هه‌كه‌ هه‌بت و هه‌كه‌ نه‌بوو دڤێت شێخه‌ك یان پیره‌ك یا مجێورێ وان دێ ئاماده‌بن ل رۆژا زاڤایی و ب ئاماده‌بوونا زاڤایی و بوكێ و برێن زاڤایی و دیسان ب هلهلاندن و ئه‌و كه‌سێ دووناڤ (شێخ یان پیر) دێ شاروخێن په‌ریێ ژ دیواران ڤه‌كه‌ت و ئینته‌ خوار و وه‌رپێچت و دێ هنده‌ك شرینیا (چكلێتا) هلاڤێن و ئێك ب ئێك ده‌ستێ خۆ ل ده‌ستێ زاڤای و بووكێ ده‌ن و پیرۆزباهیێ لێ كه‌ن.\n\nرێ ڤه‌كرن:\n\nچه‌ند رۆژا پشتی رۆژا حه‌فتێ، زاڤا دگه‌ل برایێ خۆ یێ ئاخره‌تێ دێ سه‌ره‌دانا مالا وان كه‌ن و وێده‌ر مینن بۆ شه‌ڤه‌كێ بناڤێ ( رێڤه‌كرن) و خێزانا بووكێ دێ دیاریه‌كێ پێشكێشی برایێ ئاخره‌تێ یێ زاڤای كه‌ن. پشتی چه‌ند رۆژا مالا بووكێ دێ سه‌ره‌دانا خێزانا زاڤایی كه‌ن و چه‌ند مریشكێن سۆركری دگه‌ل خۆ به‌ن بۆ هندێ دابه‌ش بكه‌ن بسه‌ر كه‌س و كارێن زاڤایی دا ل ئه‌وی گوندی دگه‌ل دابه‌شكرنا چه‌ند دیاریا. ئه‌ڤ هه‌موو سه‌ره‌دانه‌ دهێنه‌ كرن ب مه‌ره‌ما به‌هێزكرنا په‌یوه‌ندێن وان  و حه‌ژێكرن و ڤیانی دناڤبه‌را هه‌ردوو خێزانا دا.\n\nڕێوڕه‌سمێن رێ ڤه‌كرنێ ب ڤی شێوه‌یێ خوارێ دهێنه‌ ئه‌نجامدان:\n\n1- ل پشتی داوه‌تێ ب چه‌ند رۆژان زاڤا و برا زاڤا دێ چنا مالا بابێ بووكێ و ئه‌و مال دێ پێشوازیه‌كا تایبه‌ت ل وان كه‌ت و قه‌دڕه‌كی ب مه‌حه‌به‌ت و ڤیان دێ ده‌نه‌ زاڤایێ خۆ و دێ نێڤرۆژێ لێ خۆن و ئه‌و مال دێ زاڤایێ خۆ و برا و هه‌ڤالێن دگه‌ل دێ خه‌لاتكه‌ن و ل دووماهییێ دێ بێژنێ فلان رۆژێ ئه‌م مێڤانێن وه‌ینه‌ و بڤێ گۆتنێ زاڤا كه‌یف خۆش دبت.\n\n2- هه‌روه‌سا دایك و باب و خۆشك یان برایێین بووكێ دێ چنا مالا كچا خۆ (بووكێ) و بووك ب هه‌ناسه‌كا تایبه‌ت و ڕه‌نگه‌كی ڕه‌ند و قه‌شه‌نگ دێ پێشوازیا مالا باتا خۆكه‌ت و هه‌روه‌ما عورف عاده‌تێن دنیایێ ئه‌و مالا دێ مال باتا بووكێ خه‌لاتكه‌ن و دێ بێژنه‌ وان، ب ئاناهییا خودێ ئه‌م فلان رۆژێ دێ كچا وه‌ ئینینه‌ رێ ڤه‌كرنێ (زه‌یتكرنی) دایكا بووكێ دێ بێژیت: هوون بخێر بێن و رێیا وه‌یه‌ ڤه‌كرییه‌.\n\n3- بووك و خه‌سوا خۆ و خۆشكێن زاڤای دێ چنه‌ مالا بابێ بووكێ و دێ هنده‌ك حه‌لاوێ و هنده‌ك چكلێتا و سه‌وكێن نانی دگه‌ل خۆ به‌ن و بووك دێ هنده‌ك حه‌لاوێ و چكلێتا كه‌ته‌ ناڤ دوو سه‌وكێن نانی و دێ ل ده‌ردۆر و جیرانێت مالباتا خۆ گێریت، له‌وما گوند هه‌موو دێ زانیت ئه‌ڤ بووك یه‌ سه‌رفه‌رازه‌ و ئه‌رك و ڕێوڕه‌سمێن خۆ ب جه‌ئینان.\n\nبه‌لێ بووك ئه‌ندامێن مالباتا خۆ هه‌مووات خه‌لات دكه‌ت و هه‌روه‌سا رۆژا دزڤرت دیسان ئه‌ندامێن مالباتا زاڤای ئه‌وێن دگه‌ل وان دا دژین هه‌مووان خه‌لات دكه‌ت و هێچ فه‌رق و جوداهیێ ناكه‌ت دناڤبه‌را هه‌ر دوو خێزانا ده‌، هه‌روه‌سا رۆژا ئه‌و بووك ژ مال بابێ ڤه‌دگه‌رێت دێ دیسان حه‌لاوێ و چكلێتان ئینیت و ل جیرانێت مالا خۆ و زاڤای بارڤه‌كه‌ت و ئه‌و گوند یان جیران دێ پێ خۆشبن و دیسان دێ بێژن: ئه‌ڤێ بووكێ ڕێوڕه‌سمێن خۆ ب جهئینان و خودێ بكه‌ ل سه‌ر خێرێ بیت، رامان ژ رێ ڤه‌كرنێ زاڤا دێ رێ بۆ خه‌سوا خۆ ڤه‌كه‌ت و خه‌سوا زاڤای دێ رێ بۆ كچا خۆ (بووكێ) ڤه‌كه‌ت و بووك دێ رێ بۆ هه‌ر دوو مالباتا ڤه‌كه‌ت و دێ بنه‌ خزمێن ئێك.\n\nیاسێن زه‌واجێ (هاوسه‌رگیری) دناڤ ئێزدیاندا پێك دهێن ژ:\n\n1- دناڤ ئێزدیاندا چوو سنور نه‌هاتینه‌ دیاركرن بۆ هژماره‌ ژن ئینانێ لپێ ئه‌وی باوه‌رییا په‌یره‌و دكه‌ن.\n\n2- قه‌ده‌غه‌یه‌ و گونه‌هه‌ بۆ هه‌ر ئێزدیه‌كی كو ژنا برایێ خۆ یان ژنا مامێ خۆ بخۆ بینت، هه‌تا كو پشتی مرنێ ژی. هه‌روه‌سا گونه‌ه و قه‌ده‌غه‌یه‌ كو شوو ب خه‌زوورێ خۆ بكه‌ت پشتی جدابوونێ یان به‌ردانێ یان مرنێ یان هه‌تا كو د ژیانێ دا بیت. هه‌روه‌سا زه‌واج دگه‌ل كه‌س و كارێن خۆ پشتی مرنێ نه‌هاتیه‌ پێشنیار كرن.\n\n3- هه‌روه‌سا جڤاتا رۆحانیا ئێزدیان ل سالا 1929 ته‌مه‌نێ هاوسه‌رگیرێ و زه‌واجێ دیاركرینه‌، كو چێنابیت ئه‌و كچێن ژیێ وان دبن پازده‌ سالیێ دا كێمتر بیت و رێگ ناهێته‌ دان به‌ ئه‌ڤێ زه‌واجێ.\n\n4- زه‌واج قه‌ده‌غه‌یه‌ د هه‌یڤا نیسانێ دا.\n\n5- زه‌واج دناڤبه‌را هه‌رسێ چینێن ئاینیی دا ( شێخ و پیرو مریدا) قه‌غه‌ده‌یه‌، دڤێت هه‌ر كه‌سه‌كی ئێزدی زه‌واجێ دگه‌ل چینا خۆ بكه‌ت، هه‌روه‌سا زه‌واج قه‌ده‌غه‌یه‌ دناڤبه‌را هه‌رسێ بنه‌مالێن ( شه‌مسانی و ئه‌دانێ و قه‌تانی دا) كو تێدا هه‌موو كه‌س دێ زه‌واجێ دگه‌ل چینا خۆ كه‌ت و قه‌ده‌غه‌یه‌ دناڤبه‌را وان چینا دا جۆتبوون چێبت.\n\n6- هه‌وره‌سا زنا كرن قه‌ده‌غه‌یه‌ و گونه‌هه‌كا گه‌له‌ك مه‌زنه‌.\n\n7- قه‌ده‌غه‌یه‌ زه‌واج بێته‌ كرن دگه‌ل كه‌سه‌كی كو ژ دینه‌كی دی بت یان نه‌یێ ئێزدی بیت.\n\n8- ته‌لاق نه‌هاتییه‌ پێشنیار كرن و ژێك جودابوون گه‌له‌ك جارا دهێته‌ روودان ژ ئه‌گه‌رێ ئاریشێن شه‌ره‌فێ و زنا كرنێ. ئه‌و ئافره‌تێن دڤێت ته‌لاقێ بده‌ن، دڤێت به‌راته‌كێ بده‌نێ و بێژت ( تو لمن هاتییه‌ قه‌ده‌غه‌كرن، تو دایكا منی و تو خوشكا منی) و دباوه‌رییا ئێزدیاندا ژنك جودانابت ژ زه‌لامێ خۆ ئه‌گه‌ر یاسا و رێنمایێن ئێزدیاتیێ پێشێل  و ده‌رباز نه‌كربن.\n\n9- ته‌لاق وا دناڤبه‌را ژن و زه‌لاما دا هه‌ی، هه‌كه‌ زه‌لام به‌راته‌كێ بده‌ته‌ ده‌ستێ ژنكا خۆ، ئه‌ڤه‌ رامانا هندێ یه‌ كو دڤێت ته‌ ته‌لاق بده‌یی، هه‌روه‌سا ژنێ ژی ماف وێ هه‌یی داخوازا ته‌لاقێ بكه‌ت به‌لێ د ئه‌وی وه‌ختی دا چو ماف بۆ وێ ناكه‌ڤن، هه‌كه‌ ژنكێ گۆته‌ زه‌لامێ خۆ تو شێخ و پیرێ منی دێ ته‌لاقا وی كه‌ڤت. پشتی جودابوونێ هه‌كه‌ ژنه‌كێ ڤییا شوو بكان دڤێت نێزیكی پێنج هه‌یڤا خۆ بگرت و پاشی شوو كه‌ت.\n\n.\"\n\n"
      },
      {
        "title": "5-6. مرن و چاڕه‌نڤیسێ گیانێ (كراس گه‌ورین  ",
        "content": "\n\n5-6-1. تێگه‌ها مرنێ ل جه‌م ئێزدییان:\n\nد باوه‌رییا ئێزدییاندا مرۆڤ تۆڤێ مرنێ یه‌ و بجه‌ئینانا فه‌رمانا خودێ یه‌ و گیان هه‌رێ زندی یه‌ بتنێ قالبێ مرۆڤی دهێته‌ گوهۆڕین هه‌تا رۆژا قیامه‌تێ و ئه‌و گیان سورا باتنێ یه‌، ئانكو په‌یدابوونا ساخله‌تێ خودایێ دگه‌ل مرۆڤێ ده‌(حلوب اللاهوت بالناسوت) ئانكو سورا خودێ دكه‌ڤته‌ به‌ر قالبێ مرۆڤی و چاڕه‌نڤیسێ گیانی دوو حساب ل سه‌رن ئێك لده‌مێ گوهۆڕینا قالبێ دئێته‌ سزادان ل سه‌ر  باشی و خرابیێ ئانكو خێر و گونه‌هێت وی، و یا دوێ حیسابا رۆژا قیامه‌تێ. ئێزدییان باوه‌ری ب كراس گوهۆڕینێ هه‌یه‌ و سیێ جه هه‌نه‌ گیان سزایی لێ وه‌ردگرت (به‌هشت و دۆزه‌خ و تارستان).\n\nئێزدییاتییێ مینا ئۆلێن دى یێن ده‌ڤه‌رێ باوه‌ری ب قه‌ده‌رێ، كارێن باش، باوه‌ری ب خودا هه‌نه‌، د ئه‌نجام دا كرینا به‌هه‌شتێ یه‌، به‌روڤاژی دوركه‌تنا خۆدی و په‌یداكرنا هه‌ڤال و شریكا ژێرا، دی دوژه‌خ بیت بارا وی. ئێزدییان باوه‌ڕه‌كا تمام هه‌یه‌ هه‌كه‌ ڕۆژا مروڤى هات دێ مریت، زێر و مالێ دنێ، خزم و پله‌ فایده‌ ناكه‌ن. له‌وا داكوكیێ دكه‌ن دڤێت مروڤ یى باش بیت خودان باوه‌ر بیت و قه‌نجییێ بكه‌ت. هه‌روه‌كی دڤان سبه‌به‌قێن ئه‌ده‌بییاتا ئۆلا ئێزدییادا ده‌ته‌ دیاركرن: \n\nقه‌ ولی ئه‌و به‌كری ئۆمه‌را\n\nژ قه‌ولی بابێ خانێ\n\nروحا ڕه‌حمانی نابت فانی\n\nقالبێ گونه‌هكار ل ناڤ ئاخا سار دانی\n\nقه‌ولی فرواری \n\nمه‌لك فه‌خڕه‌دین گۆت\n\nبرانو هون براێن منن\n\nچو نه‌دار ل من نه‌گرن\n\nسه‌عی كه‌ن ئه‌می بمرن\n\n*   *   *\n\nرابه‌ بابو تو رابه‌\n\nچارشه‌مبو ڕۆژا ب حسابه‌\n\nشێخ مه‌ند مایه‌ بێ بابه‌\n\n*   *   *\n\nقه‌ولێ سه‌ڕه‌مه‌رگێ\n\nنه‌خوش بوم كه‌تمه‌ ناف نڤینی\n\nهاتنه‌ سه‌ر من لێزمێت خوینێ\n\nب زێر و مال نا ئێمه‌ كرینێ\n\n*   *   *\n\nكه‌ڕه‌مكه‌ن ده‌نگ هلینن\n\nدوعا و ته‌لقینێ ل سه‌ر من بخوینن\n\nناڤێ ئێزى و تاووس ملك ل سه‌ر من بینن\n\nقه‌ولێ چارشه‌مبێ\n\nچارشه‌مبوو ڕۆژه‌كه‌ پاكه‌\n\nهنجی فاریقه‌ بوو ژماكه‌\n\nخالق هه‌مووا دى وه‌فاكه‌\n\nقه‌ولێ مسكینو ژاور\n\nبه‌نی ئاده‌موو تو لڤێ دنێ مێڤانی\n\nكه‌ڕه‌كه‌ ده‌رباز بكه‌ی  ب ئه‌ده‌ب و نه‌ركانی\n\nهه‌ر دێ ڕۆژه‌كێ زڤری یه‌ به‌رده‌ستێ خودانی\n\n*   *   *\n\nئه‌ڤ عه‌رده‌ خانه‌\n\nمروف تێدا بازرگانه‌\n\nهنده‌كا مالا خۆ بارگر\n\n هنده‌كا ژنوو دانه‌\n\n*   *   *\n\nبه‌نی ئاده‌مو هه‌زار سالی ته‌مام كه‌ی\n\nمیراتیێ شه‌رقێ هه‌تا ب شام بكه‌ی\n\nدماهیكی هه‌ر دێ ژ كاسا مرنێ تام كه‌ی\n\n*   *   *\n\nبه‌نی ئامادمو ل مالی دنێ نه‌به‌ ته‌ما\n\nزیرو مالێ دنیایێ نه‌كه‌ جه‌ما\n\nدنیا بو پێغه‌مبه‌رێن خودێ نه‌ما\n\n*   *   *\n\nمه‌ندو مه‌گری مه‌نال\n\nهێسترا ژ چاڤا بمال\n\nفروارا خودی ئێكه‌ نابت به‌تال\n\n*   *   *\n\nمه‌ندۆ مه‌گری حه‌قێ ته‌یه‌\n\nحزن و گری بێ فایده‌یه‌\n\nگور و كفن مالامه‌ یه‌\n\nقه‌ولێ ڕۆژه‌كێ سه‌فه‌ر بوم\n\nگه‌لی برا ل دنى نه‌بن ته‌ما\n\nزێرو مال نه‌كه‌ن جه‌ما\n\nئه‌ڤ دنیایه‌ بو پێغه‌مبه‌رێن خودێ نه‌ما\n\n*   *   *\n\nكانێ على كانێ عیمان\n\nكانێ نه‌بی سه‌ری ختمان\n\nهون دخوشبن، ئه‌وشك نه‌مان\n\n*   *   *\n\nكانێ عیسایێ قه‌دیم\n\nكا موسا كه‌لیم\n\nئه‌وشك چونه‌ حزڕه‌تا مه‌لكی كه‌ریم\n\n*   *   *\n\nكانێ سلێمان پێغه‌مبه‌ر\n\nكانێ به‌لقیسا ب زێری زه‌ر\n\nئه‌وشك چونه‌ ناڤ ئاخ و به‌ر\n\n*   *   *\n\nكانێ على، كانى عمه‌ر\n\nكانێ نه‌بی ئه‌سحابه‌ لبه‌ر\n\nئه‌وشك چونه‌ ناڤ ئاخێ و به‌ری\n\n*   *   *\n\nكانی عه‌مه‌ر، كانێ عه‌لی\n\nكانێ نه‌بیێت ئه‌سحابه‌ له‌ به‌ری\n\nئه‌وشك چونه‌ ناف ئاخێ و به‌ری\n\nقه‌ولێ فروارا مووسا \n\nده‌رێ تربێ یێ زه‌ڕه‌\n\nسه‌ر سنگی مووسا راخستن بوون ئاخ و به‌ڕه‌\n\nمووسا گۆ مرن هه‌قه‌ و گۆر فه‌ره‌\n\n*   *   *\n\nموسا كلیمچی یه‌كی چی یه‌\n\nئه‌وی ڕۆژێ نوت و نه‌ه كلیمه‌ ل گه‌ل خودێ یه‌\n\nئه‌وژی چو ناڤ ئاخی یه‌\n\nقه‌ولی مه‌رسوما جه‌بێڕه‌  \n\nمرن هه‌یه‌ بێ ده‌رمانه‌\n\nمه‌رسوم دانێ ژ عه‌زمانه‌\n\nدێ بێ خنێ كی له‌شی و جانه‌\n\n*   *   *\n\nهه‌قێ مریا خێر و ڕه‌حمه‌\n\nكفن و شوشتن و گۆر خه‌مه‌\n\nو قه‌ول و به‌یتا و هه‌موو ده‌مه‌\n\n*   *   *\n\nسێ ڕۆژا هه‌تا به‌ هه‌فته‌\n\nكومه‌كا لێزم و فه‌را ل به‌رته‌\n\nڕه‌حما لێ وزادی چێكه‌ ئه‌ڤه‌ خێر و خزمه‌ته‌\n\n*   *   *\n\nچارشه‌مبو ڕۆژگا چاكه‌\n\nهنجی فاریقه‌ بوو ژماكه‌\n\nخالق دى هه‌مووا وه‌فاكه‌\n\n5-6-2. كراس كهۆرین:\n\nبێ گومان د ئێزدیاتیی دا چه‌مكه‌كی زۆر گرنگه‌ و جه د ئێزدیاتییێدا گرتی یه‌، د ئێزدییاتییێدا دیار دبیت پشتی دان و ستاندن دگه‌ل روح دئێنه‌ كرن و ئه‌گه‌ر خێر و باشی یێن وی پتر بون؛ ئه‌و روح دێ زو جاڕه‌كا دی ڤه‌گه‌ریته‌ڤه‌ دنیایی، لێ ئه‌گه‌ر خرابی یێن وی گه‌له‌ك بون، ئه‌و روح دى هێته‌ سزادان ل گوره‌یی وان شاشی و خرابی یێن كرین و ئه‌و روح دێ گیرۆبیت هه‌تا جاره‌كا دی بێته‌ دنیایێ، د ڤى جۆرى دا كه‌س خوه‌ ناس دكه‌ت و دزانیت به‌ری هینگی و جارا به‌ری ئه‌و چ كه‌س بو، ل كیژان سه‌رده‌می و ل كیژان جهی و چاوه‌ ژیابو، هوسان روح دوباره‌ دبیت هه‌تا كو ڕۆژا قیامه‌تی. دیسان نه‌ مه‌رجه‌ ئه‌و روح بكه‌فیته‌ دبه‌ر به‌ ده‌نا مرۆڤه‌كی دا، به‌لكو ئه‌و ل سه‌ر  كاری وی د دنیایی دا دمینیت، ژبه‌ركو ئه‌گه‌ر خرابی یێن مه‌زن كربن دبیت بگه‌ڤیته‌ د به‌ر له‌شێ گیانه‌وه‌ڕه‌كی دا. ژ وان گیانه‌وه‌ران ژی، كوچك، به‌راز و كه‌ر و ...هتد. ئانكو وه‌كو سزا دا نه‌خوه‌شی یێ ببینیت، پشتی هینگێ له‌وانه‌ یه‌ جاڕه‌كا دی بچیته‌ د به‌ر به‌ده‌نا مرۆفه‌كی دا، ژ خوه‌ ئه‌گه‌ر باشی هه‌بون؛ دی كه‌فته‌ دبه‌ر له‌شی مروڤه‌كی دا ئانكو ل ڤێری مرۆڤ یێ ب نرخه‌ و ژ ته‌ڤ زینده‌وه‌رێن دى بایه‌خدارتڕه‌: \n\nروحا ڕه‌حمانی\n\nنابت فانی\n\nهه‌را ل به‌ر ده‌ستێت یه‌زدانی\n\nئێزدی وه‌سا باوه‌ردكه‌ن روحێن خاس و بابچاك و قه‌ولبێژین وان ژ وان روحێن باشن و هه‌ر دساخن، ده‌ما خاس و بابچاكه‌كی ئێزدی دمرت، ئێزدی نابیژن مر، به‌لكو دبێژن كراس گهۆری ژبه‌ر كو باوه‌رییا وان دا له‌ش دحه‌لت، لێ رۆح نامرت، و ئه‌و روحه‌ هه‌گه‌ر یه‌ باش بت، دچته‌ دبه‌ر به‌ده‌نكه‌ باش ده‌ و ئه‌گه‌ر یه‌خراب بت دچته‌ دبه‌ر به‌ده‌نكه‌ خراب ده‌. هه‌روه‌سا ئه‌ڤ دۆنا و دونه‌ د هژماڕه‌كا زۆر یا قه‌ولان دا دیار دبیت، ب رێیا قه‌ولی ژی ئه‌م د زانین ئێك روح كه‌تی یه‌ د به‌ر قالب و لاشی هژماڕه‌كا زور یا كه‌ساتی یان دا. ئه‌ڤ چه‌نده‌ دڤان سه‌به‌قه‌یێن لخواری دا دیار دبیت: ئه‌ڤ قه‌وله‌ ده‌رباڕه‌ی كراس گوهۆڕینێ یه‌:\n\nب عه‌لی را بووم، شه‌ری كفارێ\n\nب شێخادی را بووم ڕۆژا ل مغارێ\n\nب سلتان ئێزید رابووم ڕۆژا ل به‌یت ل فاری\n\n*   *   *\n\nشێخادی شێخێ عامه‌\n\nئۆسفه‌تێت وی ژه‌به‌ری ئیسلامه‌\n\nقه‌ده‌م ڤه‌گوهاست بوو ژ شامه‌\n\nهه‌روه‌كی هوون دزانن، ئێزدی مرنێ مینا داویا هه‌یاتێ نزانن، وان باوه‌ری ب كراس گوهورینێ هه‌یه‌. به‌ده‌ن دمڕه‌، روح ڤه‌دگوهوێزه‌ به‌ده‌نكه‌ نوو. روهه‌كی پاك و قه‌نج خوه‌ دگه‌هینه‌ به‌ده‌نه‌كه‌ پاك، روهه‌كی كرێت و  قه‌نج دقولبه‌ سه‌ر روهێ ئینسانه‌كی بێهوش. ده‌مێ كه‌سه‌كه‌ی ئێزدی دمریت: ئێزدی نابێژن فلان كه‌س مر به‌لكو دبێژن عه‌مری خودی كر، یان كراس گهۆری.\n\n په‌یڤا كراس گهۆری: ئێكسه‌ر له‌ش و گیانی ژێك جودا دكه‌ت، ئانكو گیان قه‌ت نامرت هه‌ری زێندی به‌لی كراسی دگهۆرت ژبه‌ر ڤی گیانداری دچته‌ دبه‌ر گیانداره‌كی دی دا، نه‌ مه‌رجه‌ گیانداری دی مرۆف بت یان ده‌وار و ده‌رنده‌، ل سه‌ر كار و عه‌مه‌لێت وی دمینت، هه‌كه‌ دباش بن دی گیانێ وی چته‌ دبه‌ر بابچاكه‌ كی دا، هه‌كه‌ د به‌د و خراب بن، دێ چته‌ دبه‌ر توله‌یكه‌كی یان دورنده‌كی هاردا و ئازارێ دكێشت هه‌تا جاره‌كا دی ئێزی لێ خوش دبت و گیانێ وی به‌زڤرینته‌ دبه‌ر مروڤه‌كی دا. مرن د باوه‌رییا ئێزدییاندا یا بنبره‌ و هه‌موو گیانه‌وه‌را بخۆه‌ڤه‌ دگرت وه‌كو د قه‌ولێ مسكینۆ ژارۆ دا هاتی:\n\nئه‌ف عه‌رد خانه‌\n\nعه‌ڤد و به‌شه‌ ر بازرگانه‌\n\nهنه‌كا مالا خوبار كر\n\nهنه‌كا ژنوو دانه‌\n\n*   *   *\n\nبن عاده‌مو هه‌زار سالی ته‌مام كه‌ی\n\nمیریاتی ی ل شه‌رق هه‌تا به‌شام كه‌ی\n\nدمایكێ هه‌ردی ژكاسا مرنێ تام كه‌ی\n\nئانكو ئێزدی هندی بژیت و هندی پله‌یێن بلند وه‌رگرت، ل داویێ هه‌ر دێ چته‌ به‌ر دلۆڤانیا خودێ و پشتا خوه‌ ده‌ته‌ ژیان و هه‌موو پله‌ و پایا و ل راوه‌ستگه‌ها مرنێ دێ راوه‌ستیت.\n\nئه‌رێ چما مروڤ دمرن؟ فیلوسوفیا ئێزدییان وه‌ها به‌رسفا ڤێ پسیاری ددت. خودی مرن په‌یداكریه‌ ژبه‌ر گه‌له‌ك ئه‌گه‌ر و هوكارا (مرن نه‌ سزادانا مرۆڤانه‌، ئانكو مرن هه‌قه‌).\n\n1- مرن بۆ هه‌موو كه‌سا و ل هه‌موو ده‌ما ب بێ هێچ جیاوازیه‌ك هه‌یه‌ ئه‌ڤه‌ ژی ڕه‌نگه‌ وه‌كهه‌فیه‌كه‌ دناڤ مروڤاندا.\n\nهه‌ژار و ژیر\n\nمیر و یێ لبه‌ر شیر\n\nهه‌موو دێ ژ كاسا مرنی تامكه‌ن\n\n۲- دا كو مروڤ خودی ژبیرنه‌كه‌ت و ل خۆ بایی نه‌بت (غرور) و مه‌زناتی وی نه‌گرت:\n\nخدر پشته‌ چی ستیفاڕه‌\n\nتحق دنیا سووكه‌ و بازاڕه‌\n\nیی بێژت ئه‌ز دێ بكه‌وریا وى كرت و ئینته‌ خواڕه‌\n\n 3- مرن ئه‌ردی خودی پاك و پاقژ و بژوین دكه‌ت:\n\nبنیاده‌مۆ تو هه‌زار سالێ ل دنی بی\n\nب زیر و زه‌وه‌ر و مالێ دنی ییێ خنێ بی\n\nهه‌ر ڕۆژه‌كی دێ مێڤانێ بن ئه‌ردی خودێ بی\n\nڕه‌نگه‌ گه‌له‌ك هوكارین دیژی هه‌بن مینا ئه‌گه‌ر هاتوو مرن نه‌بت ببۆرینا سال و زه‌مانا چوو جه ل ئه‌ردی خودی نامینت و ئه‌رد ئێدی مرۆڤان هه‌ورا دگرت و ...هتد.\n\n5-6-3. باوه‌رییا ئێزدییان ب به‌هشت و دۆزه‌هێ:\n\nئێزدییان باوه‌ری ب به‌هشت و دۆژێ هه‌یه‌. به‌هشت جهێ گیانێن پاك و بێ گونه‌هه‌ و دۆژ بۆ گیانێن خراب و گوننه‌هكاره‌. د قه‌ولێن ئێزدیاندا هاتییه‌ ئه‌و گیانێن خێر و گونه‌هێن وان وه‌كهه‌ڤ بن جهێ وان تاریستان و دوومانه‌ ئه‌ڤه‌ژی خاله‌كه‌ گرنگه‌ ئێزدییان ئاماژه‌ پێدای و هێچ ئایینه‌كی دی ئه‌ڤ چه‌نده‌ نه‌دایه‌ خۆیاكرن.\n\nد باوه‌رییا ئێزدیاندا وه‌ختێ كه‌سه‌ك مریت گیانێ وی هه‌ریێ ساغه‌، چاخی ئێكی كراس گهۆری، گیانێ وی هه‌ر ل وێ ڕۆژێ دبه‌نه‌ گه‌لییێ لالش و هێشتا ل پراسه‌لاتی تێنه‌ پێشیێ.  هه‌كه‌ كار و عه‌مه‌لێت وی دباش بن، ب ده‌ف و شباب هۆری دچنه‌ پێشیی به‌ هلهلاندن و ده‌ف و شبابا و تاوا بغورێ دئیننه‌ جڤاتێ ل (سووكا مه‌عریفه‌تى) ل گه‌لییێ لالش هه‌كه‌ كار و عه‌مه‌لێت وی نه‌د باش بن، زه‌بێنی به‌ گورز و ده‌مبووشا لێ دده‌ن و هاوار هاوارا وی یه‌ د ئیننه‌ جڤاتی. لوێده‌ر شێخ و پیر و مه‌ڕه‌بی و یار و برێت ئاخڕه‌تى لێ خرفه‌ دبن، هه‌كه‌ ی باش بوو خۆ لێ دكه‌نه‌ خودان، هه‌كه‌ یی خراب بوو، دلێ خه‌لكێ ئیشاندبت رێیا خۆدی شكاندبت كه‌س ژ وان خولێ ناكه‌ته‌ خودان و خێر و گونهێت وی د ته‌رازووێ دكه‌ن و دكێشن ئاشكرایه‌ هه‌كه‌ خێر ژ گونها بتربوون ئه‌ڤه‌ خودێ ل گه‌ل كر جهێ وی به‌هشته‌، هه‌كه‌ خێر و گونه‌ هنجى ئێك بوون جهێ وی تاریستانه‌ و هه‌كه‌ گونه‌ه بتر بوون ئاگری دوژی و سیلا مه‌نجه‌لیقێ و گه‌لییێ مار و دوپشكا و زه‌بێنی چاڤه‌رێنی وێنه‌، هه‌ر وه‌كی د تێكستا قه‌ولی سه‌ڕه‌مه‌رگی و قه‌ولی مسكینو ژارو دا چاك خۆیا دبت، كه‌وا بوو یا فه‌ر دنیا دی یه‌ مرۆڤ رێیا خودێ به‌رنه‌ده‌ت خوڤا وی ژ دلی خۆ نه‌كه‌ت نه‌ مال نه‌ پس لوێ دنێ ڤه‌گه‌ریا مرۆڤێ ناكه‌ت.\n\nل گوره‌یی باوه‌را ئێزدییاتییێ ده‌مێ مرۆڤه‌كی دمریت، هینگی ئه‌و دو فریشته‌ (عزرائیل و جبرائیل) دهێن روحی ژ له‌شی دئیننه‌ ده‌ر دبه‌نه‌ په‌رستگه‌ها لالش و ل سه‌ر به‌رێ سووكا مه‌عریفه‌تی داتینن و ب ئاماده‌بونا شێخ، پیر، مه‌ڕه‌بی و برایی ئاخڕه‌تێ و خودانێ وی دادگه‌ه دكه‌ن. پاشی دكه‌فته‌ به‌ر هه‌ق و حسابی و ئه‌ڤ فریشته‌یه‌ دیداران د گه‌ل دكه‌ن:\n\nدوو هاتنه‌ سه‌ر من وێ دكه‌نه‌ قیل و قاله‌\n\nئێكی كه‌ڕه‌ و ئێكی لاله‌\n\nوێ ژ من دپرسن حال و حه‌واله‌\n\n*   *   *\n\nترسا منه‌ ژیێ كه‌ڕه‌\n\nده‌مبووسی وی هه‌فتی به‌ڕه‌\n\nڕۆژێ سی جارا تینه‌ ب دیاری منڕه‌\n\n*   *   *\n\nترسان منه‌ ژیێ لاله‌\n\nهه‌فتی باتمان ده‌مبووس هه‌یه‌ ل باله‌\n\nئه‌وى ل سه‌ر روحا من بوویه‌ حه‌واله‌\n\nروحێن خراب دكه‌فنه‌ به‌ر سزادانی و ئه‌و هه‌ردو فریشته‌یه‌ ب كه‌ل و په‌لێن ئازاردانێ وان ئازار دده‌ن:\n\nكول من دهلینت ده‌مبووسی\n\nوی ژێ دچن برق و برووسی\n\nژ ترسا دا دل و هناڤێد من بێكفه‌ دنووسی\n\nل گوڕه‌یی قه‌ولان دو رێ ژ بۆ چاڕه‌نڤیسێ روحین خراب هه‌نه‌ ئێك: پشتی ئازاردان و وه‌رگرتنا سزای دی چنه‌ به‌هشتی و دی مینن هه‌تا خودێ حه‌ز بكه‌ت جاره‌كا دى ب له‌شه‌ك دى بزڤرنه‌ڤه‌، دو: دچنه‌ نه‌والا واوه‌یلێ ئانكو ڤه‌گه‌راندنا وان روحان ژ بو دنیایی نینه‌ و پوچ دبن و نامینن، یان ژی هه‌تا هه‌تایی دی د ئازار و نه‌خوه‌شیان دا بن:\n\nدی ب چه‌نگلی وی گرن و هاڤێنه‌ سه‌فا كافرانه‌\n\nهه‌تا هه‌تا هه‌ر ئه‌وه‌ جیێ وانه‌\n\nتایه‌كی دن ژ ئۆلدارێن ئێزدییان هوسان شروڤه‌ دكه‌ن كو ئه‌و كه‌سێن خێرین وان ژ گونه‌هێن وان پتربن دێ چنه‌ به‌هشتی و به‌روڤاژی دێ چنه‌ دۆژێ، پشتی سزایێ خو وه‌ردگرن دێ پاك و پاقژ و بژوین بن و دێ ده‌ركه‌ڤن چنه‌ به‌هشتی و دی مینن هه‌تا خودی حه‌زبكه‌ت جاڕه‌كا دی بزڤرنه‌ سه‌ر روویی دنیایی بكراسه‌كی دی. ل گوره‌یی باوه‌رییا ئێزدییان ئه‌و بابه‌ت و كاروكریارێن دبنه‌ ئه‌گه‌ر روح پێ بچیته‌ نه‌والا واوه‌یلێ، ئه‌نجامدانا ئێك ژ فان كارین لخواری یه‌: دامانپیسی (زنا) كوشتنا ب ئینقه‌ست و هلكرنا ئاگری دوبه‌ره‌كی یێ (فتنه‌) ژ قه‌ولی قه‌ڕه‌فه‌رقان:\n\nجیئ لتاخڕه‌تی بوان ڤه‌ژاورتی\n\nته‌نكه‌ تونكه‌ قترانه‌\n\nكلكێت دوو پشكانه‌ و ده‌ڤێت مارانه‌\n\nدهاڤینه‌ ناف سه‌فا كافر و بێنیمانه‌\n\nهه‌تا ئه‌به‌د ل ئابه‌دین ئه‌و جیێ وانه‌\n\nدیسان د قه‌ولێن مه‌دا هاتییه‌:\n\nشێخ و پیر و مه‌ڕه‌بی و یار و برایێن ئاخڕه‌تی\n\nو هه‌ر پێنج فه‌رزین حه‌قیقه‌تی\n\n\tبۆ مه‌ دفه‌رن ڕۆژا ئاخڕه‌تی\t\n\nلێ به‌روڤاژی وێ چه‌ندێ ئه‌گه‌ر ئه‌و روح یی باش بیت؛ ئه‌و فریشته‌یه‌ وێ روحی نا ئازێرن و سزا ناده‌ن و ب ڕه‌نگه‌كی پر ڕه‌حم خوه‌ نیشا وی د ده‌ن، قه‌ولبَیژ ل سه‌ر زارێ وان فریشته‌ یان دیار دكه‌ت ئه‌و هنارتی یێن خوه‌دا ئه‌و ژ وان جۆڕه‌ روحان را خێر و هاریكارن:\n\nدوو هاتنه‌ سه‌ر من د ڕه‌شن وه‌كى فه‌قیر\n\nبسك د نه‌رمن وه‌كى حه‌ریر\n\nڤێرا هه‌بوو نیشانا میر\n\n*   *   *\n\nبن ئاده‌مۆ له‌م ب خۆ خێرین\n\nئه‌م رازدارێد جه‌بێرین\n\nئه‌م خودانێد خێرا نا ئازێرین\n\nلێ دیسان خاله‌كا دی ژی د باوه‌رییا ئیزدییاتییێ دا هه‌یه‌ ژ به‌هشت و دۆژهێ یا جودایه‌، ئه‌و ژی ده‌مێ خێر و گونه‌هێن روحه‌كی د یه‌كسان بن هینگێ جهێ وان روحێن وه‌سا تاری و دومانه‌.\n\nجیێ ل ئاخڕه‌تێ بۆرا ڤه‌ژوارتى\n\nته‌نگه‌ تونگه‌، قیڕه‌ فترانه‌\n\nئانكو هه‌لبژارتنه‌كا ناڤه‌كی یه‌، نه‌خوشیێ دبینیت، نه‌ ژی گه‌له‌ك ئازاردانێ دبینیت، به‌لكو دێ دناڤ تاری یێ دا بیت.\n\nهه‌روه‌سا چونكی د ئیزدییاتییێدا پشتی مرنا مروڤی روح نامریت، روح به‌ر ب چه‌ند ئاراسته‌یان دچیت ئه‌و ژی: به‌هشت و دۆژه‌ه یان ژی دۆناودون (تناسخ الارواح)، د ئه‌ڤان ئاراسته‌یان دا دكه‌ڤیته‌ به‌ر دان و ستاندنان و ل سه‌ر وان كاروبارێن وى یێن د ژیانی دا كرین دمینیت و ژنو چاڕه‌نفێسێ وی روحی هێته‌ دیاركرن:\n\n5-6-4. دادگه‌ها رۆحی:\n\nبه‌هشت و دوژه‌ه: پشتی دان و ستاندن دگه‌ل روح دهێنه‌ كرن، ئه‌گه‌ر خێر و باشی یێن وی پتر بون؛ دی چیته‌ به‌هشتێ و د ناڤ خۆشی یێ دا ژیت یان ژی دێ زو ب له‌شه‌ك دى ڤه‌گه‌ریته‌ڤه‌ دنیایێ:\n\nبرمه‌ بوهشتا عنزه‌لی یه‌\n\nمێرگه‌ك تێده‌ دیتی یه‌\n\nئه‌و مێرگه‌ یه‌ ب خوه‌شی و شاهی یه‌\n\nئه‌گه‌ر خرابی یێن وی پتر بون، ئه‌و روح دێ چیتى جه‌هنه‌مێ و دێ هێـه‌ ئازار دان و تۆپه‌ ژ قه‌ستا و بێ مفایه‌. پشتی ئازاردانێ و وه‌رگرتنا سزایێ خوه‌ ژی دو ئاراسته‌ درست دین، ئێك: روح پوج دبیت و نامینیت دو جاڕه‌كا دى ب له‌شه‌ك دى ڤه‌دگه‌ریته‌ڤه‌ دنیایێ:\n\nجه‌هنه‌م هه‌یه‌ یه‌ بێ خوه‌شی یه‌\n\nشه‌وقه‌ك تێدا نه‌ د ئیسی یه‌\n\nژ ڤێ بتڕه‌ و هندی دی یه‌\n\nل وێ حه‌پسێ نابت رۆناهی\n\nچه‌ند جه‌مه‌د هه‌یه‌ تێرى لێ ناكه‌ڤى\n\nتو تۆبه‌ بكی ژی ژێ ده‌رناكه‌ڤی\n\nهه‌روه‌سا د قه‌ولى شێخادی شێخى شارا\" تیوڕه‌كا نوو نیشا مه‌ د ده‌ت كو \"دۆز\" و \"جه‌هنه‌م \" دوو تشتن: دۆژ و جه‌هنم جوتن\n\nب ڕۆژی (۹۹) كه‌لیم ل كه‌لێك د گۆتن\n\nئه‌وان گه‌له‌ك گونه‌هكار دناڤ خوه‌ دا د سۆتن\n\n5-6-5. رێككه‌فتن دناڤبه‌را تیوه‌ریا كراس كهورینی و رۆژا قیامه‌تێ؟\n\nئێزدی وه‌سا  باوه‌ردكه‌ن كو دوو ڕۆژین حیسابی وێن هه‌ین، ڕۆژا ئاخره‌تێ یا كو مروڤ دمرت و كراسی دگهورت و گیان ل سه‌ر  پراسه‌لاتی دبورت و تێته‌ دادگه‌هكرنی ئه‌ڤه‌ ڕۆژا ئه‌زموونا وێیه‌، گه‌له‌ك جاران پشتی دادگه‌هكرنێ له‌وانه‌ یه‌ بچته‌ دبه‌ر له‌شه‌كی دیدا لێ بورین و شه‌فاعه‌ت د ڤێ ڕۆژیدا هه‌یه‌.\n\n به‌لێ ڕۆژا قیامه‌تی ئه‌زموون و مه‌حه‌كا دوماهیێ یه‌ و چاڕه‌نڤیسێ گیانی یێ هه‌روهه‌ر (ابدی) دیاردبت و دڤێ ڕۆژیدا شه‌فاعه‌ت نینه‌، قه‌ولی قیامه‌تی ڤێ چه‌ندی باش دیار و خویا دكه‌ت.\n\n5-6-6. قۆناغین ژیانا مروڤی (ژ دایك بوونێ هه‌تا مرنێ):\n\nقه‌ول ب جوانی به‌حسێ چێبونا زارۆكی دكه‌ن، هه‌ر ژ كورپه‌لێ و هه‌تا ژ دایك دبیت. پاشی ده‌مێ ب سه‌ر لنگان دكه‌ڤیت، دبیته‌ گه‌نج، مه‌زن دبیت و پاشی دمریت، ل ده‌ستپێكێ به‌حسا مالبچوكێ ژنێ دكه‌ت و ب ده‌ریایه‌كا تاری سالوخ دكه‌ت، دیسان دیار دكه‌ت كورپه‌له‌ نه‌ه مه‌هان د مالپچوكی دا دمینیت و درست دبیت بی گومان ئه‌ فه‌ژی ئاماژه‌یه‌كا نوژداری و زانستی یه‌ به‌ری سه‌دان سالان كوردان ب قه‌ولێن فه‌لسه‌فى باس كریه‌:\n\nبه‌حرا حه‌ق وه‌ته‌نی\n\nنه‌ه مه‌ها تێ سه‌كنی\n\nژ قودڕه‌تێ مه‌كنی\n\n*   *   *\n\nژ قودڕه‌تێ كربوو ته‌مامه‌\n\nچی به‌حڕه‌كه‌ ب غه‌مامه‌\n\nبه‌ن ئێقسیرێ ته‌ ئه‌ز بووم غولامه‌\n\n*   *   *\n\nفكریم ل وێ فكارێ\n\nل مه‌رسوومێ ل فروارێ\n\nمن زۆر فاریقه‌ كربوون ژ وێ به‌حری\n\nقه‌ول دیار دكه‌ت خودێ مروڤایه‌تی ژ چونه‌یی درست كریه‌:\n\nبه‌ نده‌كی ته‌مه‌ یی زه‌بوون\n\nته‌ ئه‌ز دام ژ عه‌رده‌كی ئه‌بوون\n\nخێر و شه‌ر ل بن ده‌ستی ته‌ بوون\n\nپشتی خودێ مروڤی د ده‌ت و پشتی چه‌ند ساله‌كێن كێم، ئه‌و ل سه‌ر  لنگان دكه‌ڤیت و ب رێڤه‌دچیت: \n\nل سه‌ر قه‌ده‌ما دگه‌ریام\n\nروح هاته‌ ده‌ست و پێ یام\n\nئیله‌هیو ب ته‌ دفریام\n\nئانكو به‌حسێ قوناغا زاروكایه‌تی یا مروڤى دكه‌تن، لێ د سه‌به‌قه‌یه‌كا دی دا به‌حسێ گه‌نجایه‌تی یا مرۆڤ و ده‌مێ ژن ئینانی دكه‌ت:\n\nچی لاوه‌كی سه‌رمه‌سته‌\n\nب سورا میرێ خۆ ڤه‌دوه‌سته‌\n\nباب مالی یه‌كێ ژێرا دخوه‌سته‌\n\nده‌مێ مروڤ دگه‌هیت و جۆتبونێ دكه‌ت و مه‌زن دبیت، ئێدى ئێش لێ مشه‌دبن و به‌ر ب مرنێ دچیت:\n\nنه‌خۆش بووم كه‌تمه‌ ناڤ نڤینێ\n\nهاتنه‌ سه‌ر من لێزمێت خوونێ\n\nب زێر و مال نائێمه‌ كرینێ\n\n*   *   *\n\nناڤێ ته‌ یی دكرین\n\nساف و هه‌یبه‌تێد ته‌ فكرین\n\nوه‌عد هاتی یه‌ رۆژه‌كێ ئه‌م دێ مرین.\n\nپشتی نه‌خوش دبیت و دكه‌فیته‌ دناڤ نڤینان دا و بی ده‌ ستهه‌لات دبیت، روحستین دهێتن دا روحێ وی ب به‌ت:\n\nعزرائیلم به‌ری ب كه‌سكم\n\nهاوری شارا دچرسكم\n\nئه‌ز نه‌هاتیمه‌ ئۆبێ ل كه‌س كه‌م\n\nئه‌ز هاتیمه‌ ڤى قالبی ژ نه‌فه‌س كه‌م.\n\nقه‌ول به‌حسی وی ده‌می دكه‌ت ده‌مێ عزرائیل روح ژ قالبی دئینیته‌ ده‌رێ:\n\nسوری ل گه‌ل روحێ باس كر\n\nخۆ نه‌رم ژ ده‌ست و پێ یا خلاس كر\n\nئه‌وی دار صاتێ خودانێ خۆل وێده‌ر ناس كر\n\nپشتی روح ژبه‌ر قالبێ دهێته‌ ده‌ر، ئێدی مروف دمریت، كه‌س و كارێن وی شینێ ژێرا دكه‌ن، قه‌ول دیار دكه‌ت مرن كاسه‌كا ئه‌زه‌لی یه‌ و كه‌ڤناڕه‌یه‌:\n\nل من دگرین ژن و میڕه‌\n\nحزنه‌ك دكه‌ن شیران شیڕه‌\n\nئه‌فه‌ بوو كاسا عه‌نزه‌ل ژ دێڕه‌\n\nقه‌ول مرۆڤى هایدار دكه‌ن نابیت مرنێ ژبیر بكه‌ین و ئێزدی مرنی ب هه‌ق دزانن. هه‌روه‌سا مروڤێ شیره‌ت دكه‌ن به‌ری مرنی و هێژ مرۆڤ د ژیانی دا پێدڤی یه‌ خێران و باشی یێ بكه‌ن دا ل ڕۆژا ئاخڕه‌تێ روحێ وی نه‌هێته‌ ئازاردان و چاره‌نفێسێ وی روحی نه‌بیته‌ دۆژه‌ه، چونكی هه‌ر كه‌سه‌ك به‌رپرسه‌ ژ وان تشتان یێن د ژیانی دا دكه‌ت:\n\nهه‌ڕه‌ مرن نه‌كه‌ ژ خه‌یال\n\nهه‌ر كه‌سه‌كی تشته‌ك ل بال\n\nدێ بۆ وی تشتى بته‌ ده‌لال\n\n*   *   *\n\nنابت مرنێ ژ خه‌یال كه‌ن\n\nل وه‌ فه‌ره‌ خێرا بكه‌ن\n\nبه‌ری وه‌ ژ هێڕه‌ ببه‌ن\n\nهندی مروڤ بژیت و چه‌ند خودان ده‌ستهه‌لات بیت؛ دی هه‌ر ڕۆژه‌كی مریت، هه‌روه‌سا قه‌ول مرۆڤێ هشیار دكه‌ت ب مالێ دنیایێ ته‌ما نه‌بن، چونكی هه‌ر كه‌سه‌كی هه‌بیت دێ مریت و هه‌تا دنیا ژ بو پێغه‌مبه‌ران ژی نه‌مایه‌:\n\nبه‌نی ئاده‌م ل مالى فى دنیایی مه‌به‌ ته‌ما\n\nنه‌ڤ زێر و مالێ گه‌له‌ك مه‌كه‌ جه‌ما\n\nدنیا بۆ رسولێ خودێ نه‌ما\n\nڕۆژا ئاخڕه‌تێ/ئاخر زه‌مان: د قه‌ول دا دیار دبیت ڕۆژا ئاخڕه‌تێ ب ڕۆژا مرنا هه‌ر كه‌سه‌كی دهێته‌ هژمارتن:\n\nعه‌سه‌ی ئاخر زه‌مان هه‌یه‌\n\nگافا هاته‌ سه‌ر گیانێ وه‌ مجاده‌یه‌\n\nئه‌و ئاخر زه‌مان بخوه‌یه‌\n\n5-6-7. ڕێوڕه‌سمێن ڤه‌شارتنا مریا ل جه‌م ئێزدییان:\n\nهنده‌ك مروڤ دمرن و هنده‌ك ژ نو دژین، ئانكو ژیان د به‌رده‌وامی یی دایه‌، ب مرنا هه‌ر كه‌سه‌كی ژیان ناراوه‌ستیت، ده‌مێ كه‌سه‌ك دمریت و هه‌تا وی بن ئاخ ژی دكه‌ن، چه‌ند رێوڕه‌سمه‌ك هه‌نه‌.\n\nشوشتنا مری:\n\nده‌مێ مرۆڤه‌ك دچته‌ به‌ر دلۆڤانیا خودێ، به‌ری ببنه‌ سه‌ر شۆیێ، رۆژهلات و رۆژئاڤا دێ دێژكه‌ن ب مه‌رجه‌كی سه‌رێ وی لاییێ رۆژئاڤبت و قه‌ولبێژه‌ك لبه‌ر سه‌رێ وی دێ رونێت و قه‌ولێ قیامه‌تێ دی برێزكه‌ت، پشتی بداوی هاتنا قه‌ولێ، ته‌رمێ مری دێ به‌نه‌ سه‌رشۆیێ، ئه‌گه‌ر ژ توخمێ نێربت دڤێت یێ سونه‌تكری بت پاشی دێ شۆن، ئه‌گه‌ر نه‌یێ سونه‌تكری یت دڤێت سونه‌تكه‌ن ژیێ وی مرۆڤی هه‌ر چه‌ندبت و پاشی دێ شۆن، و ئه‌گه‌ر ئه‌و كه‌سێ مری مه‌زنێ مالا خوه‌ بت دڤێت له‌سه‌ر ده‌رگه‌هێ مالێ یێ مه‌زن بێته‌ شوشتن.\n\nچاخێ ئێكی ئێزدی بكه‌فته‌ به‌ر مرنێ زوو - زوو گازی كه‌س و كار و شێخ و پیر و برایێ وی یێ ئاخڕه‌تێ دكه‌ن هه‌كه‌ ژن بت یان مێر، هه‌ما مر دڤێت شێخ و پێرێد وی یان ئێك ژ هه‌ردووا ل ده‌ستپێكێ دێ سه‌رێ ب ئاڤا گه‌رم شوت و هه‌كه‌ ژن بوو، شێخا وێ یان پیرا وێ به‌خلمه‌تێ رادبت. هه‌ر مریه‌ك بده‌ستێ شێخێ خۆ تێته‌ شوشتن و پیرێ وی ئاڤێ ل له‌شێ وی دكه‌ت، هه‌ژییه‌ بێژین شێخ دوو ده‌ستگۆركا ژ كفنێ مری ده‌ستێ خۆ دكه‌ت ده‌مێ دشۆت.\n\nدنیا خانه‌ و خان دنژی\n\nژبه‌ر به‌ندا بوویه‌ تژی\n\nهنده‌ك وێت مرن و هندێت دژی\n\n*   *   *\n\nنه‌ز تازی كرم و هشتم\n\nل سه‌ر پووشه‌كی دانام و شوشتم\n\nئه‌ز ب ئافا گه‌رم برشتم\n\nكڤنكرن:\n\nپشتی ته‌رم تێتى پاك و ته‌میزكرن دێ مری ده‌سته‌كی جلوبه‌رگێن سپی و پاقژ كه‌نه‌ به‌ر و به‌راته‌كێ دێ پرت پرت كه‌ن و كه‌نه‌ دگوه و چاڤانده‌. پاشی قه‌رقه‌ڕه‌ی ژێرا كه‌ردكه‌ن و پێسیرا قه‌رقه‌ڕه‌ی ڤه‌دكه‌ن و نابیت پێسیر بێته‌ دروتن، قه‌رقه‌ڕه‌ی دبه‌ردكه‌ن و پاشی كڤن دكه‌ن، قه‌ڕه‌قه‌ڕه‌ و گڤن ژی هه‌ر دیسا ژ جاوێ سپینه‌. ژنوو دبه‌نه‌ گۆرستانی دا ڤه‌شێرن دڤێت شێخ یان پیر ئه‌وێ گرهێ یا قه‌رقه‌رێ سه‌رێ وی ل مال گرێدای، چاخێ كڤن كری، ئه‌و بخۆ به‌رێ مری بن ئاخ كه‌ت وی گرهێ ڤه‌كه‌ته‌ڤه‌. ژنێن ئێزدییان دبه‌ر ڕێوڕه‌سمێن ئاماده‌كرنا جنازه‌ی را سترانێن شینێ یێن دلشه‌وات دبێژن. نه‌خاسمه‌ ئه‌گه‌ر مری گه‌نج بیت:\n\nكفنێ من دپیڤه‌\n\nقه‌رقه‌ڕه‌ دوو گه‌ز و نیفه‌\n\nمسكینو بن ئاده‌مۆ هلوو ب پیڤه‌\n\n*   *   *\n\nبرمه‌ ئالیی گۆرستانی\n\nل سه‌ر ئاخا تربێ دانى\n\nهند وێت گرین بۆ فی جوانی\n\nژ رووێ فی دنێ دبوو فانی\n\nداڕه‌به‌ست:\n\nپشتی شوشتنا مری، گفنێ وی د پیڤن و د ناڤ دا دپێچن، ل ده‌مێ مری تێته‌ بحه‌د و سه‌دكرن دێ دو داران و وه‌ریسان د ئینن و داربه‌ستی درست دكه‌ن و دێ ته‌رمێ وی دانێنه‌ سه‌رداربه‌ستێ، ئه‌وێ ته‌رمێ سه‌ر داڕه‌به‌ستی دێ سێ جاران داڕه‌به‌ستی رادكه‌ن و د دانن ئه‌ردی و پاشی ل سه‌ر  ملێن خوه‌ هلدگرن و دبه‌نه‌ گورستانی دا بن ئاخ بكه‌ن. ئه‌گه‌ر قه‌وال ل وی جهی د ئاماده‌بن دێ ده‌ف و شبابا لێخن و دپێشیا مه‌وكبێ جه‌نازه‌ی دا دێ مه‌شن تا كو دگه‌هنه‌ كورستانی. ئه‌گه‌ر قه‌وال ل وی جهی نه‌ دئاماده‌ن قه‌ولبیژه‌ك د پێشیا وانده‌ دێ مه‌شت و قه‌ولێ مسكینۆ ژارۆ دێ برێزكه‌ت دگه‌ل (هۆل هۆلا) زه‌لاما و هلهلاندنا ئافڕه‌تان تا كو گۆرستانێ. هه‌روه‌سا قه‌ولبێژ ب ته‌كنیك و ب ڕه‌نگه‌كی (ده‌مامك/ قناع) خوه‌ د پشت كه‌سایه‌تی یا مری دا ڤه‌شارتی یه‌ و لسه‌ ر زاریش مری رویدانان ڤه‌دگوهێزێت، ده‌مێ دبه‌نه‌ گۆرستانی و گۆرێ وی دكۆلن:\n\nكۆلانا تربا مری:\n\nهه‌لبه‌ت به‌ری ته‌رمێ مری ببنه‌ گۆرستانێ، مجێوری گوندی ژی به‌ری هه‌مووكا ده‌رێ زه‌همانی ڤه‌دكه‌ت و سێ ته‌ڤركال جهێ گۆرا مری دده‌ت و دێ تربێ ده‌ستنیشانكه‌ن ژ رۆژهه‌لات بۆ رۆژئاڤا و پاشی گوندى سه‌د خۆزما وى یێ خێرا خۆ تێ كه‌ت و بكۆلت و خلمه‌تا مری بكه‌ت. \n\nده‌مێ تربێ دكولن، دڤێت تربین ئێزدییان ژ ڕۆژهه‌لات بۆ رۆژناقًا بن، ئانكو لنگین مری ل كنارێ ڕۆژهه‌لاتن و سه‌رێ وی ل كنارێ ڕۆژئاڤایه‌، هزرا ڤێ نه‌ریتێ ده‌ربرینێ ژ مرۆڤێ و ژی یێ وی دكه‌تن، كا چه‌وا ده‌مێ ژدایك دبیت و هێدى هێدى مه‌زن دبیت و ژ ژیێ وی دچیت هه‌تا پیر دبیت و دمریت، ڕۆژ ژی ده‌مێ ژ نو ده‌ردكه‌ڤیت و هێدی هێدی دچیت و ئافا دبیت، هه‌ر ژبه‌ر ڤێ چه‌ندێ ژی ده‌مێ كه‌سه‌كێ ئیزدی دمریت دبێژن: ڕۆژا وی ئاڤا بو: \n\nده‌ما دكولن تربه‌\n\nژ شه‌رق هه‌تا ب غه‌ربه‌\n\nكه‌س نه‌ما ڤه‌نه‌خوار بوو ژ ئه‌و شه‌ربه‌\n\nقه‌ولبێژ ژ ڤر و پێدان دیسان خوه‌ دكه‌ته‌ د پشت كه‌ساتی یا مری دا و پرۆسێسێ هه‌می یێ پێنگاڤ پێنگاڤ ڤه‌دگوهێزیت بۆ نموونه‌: ل سه‌ر زاری مری دیار دكه‌ت ده‌می تربا وی دكو لن و سه‌رێ وی دناڤ دكه‌ن، ئه‌و ژ دنیایی خه‌لاس دبیت، خاتری ژ مالا خوه‌ و كه‌س و كارێن خوه‌ دخوازیت:\n\nتربا من ته‌مام كر\n\nسه‌ری من دناڤ كر\n\nمن ل مالا قه‌دیم سلاڤ كر\n\nبه‌رنا مری بۆ گۆرستانێ و بن ئاخ كرن:\n\nئه‌وێن ته‌رمی د به‌نه‌ گۆرستانێ سلاڤێ ل وان دكه‌ن ئه‌وێن تربێ دكۆلن ژی دبێژنێ: خودێ دوعایێ ل خلمه‌تا وه‌ بكه‌ت، ئه‌وژی دێ به‌رسڤێ ده‌ن: وه‌ به‌هر د خلمه‌تێ هه‌بت. و داربه‌ستێ دێ دانێنه‌ سه‌ر ئاخا تربێ، گۆرێ ببه‌را دێ ئاڤاكه‌ن، ته‌رمێ مری سێ جاران دێ بلندكه‌ن و دانێن ژ نووكا دێ داهێلنه‌ گۆرێ، فه‌رشێ سه‌ڕه‌مه‌رگێ كو فه‌رشه‌كی پانه‌ دێ دانێنه‌ راستا سه‌رێ وی، گرهێیا سه‌رێ وی شێخێ وی یان پیر یان برایێ ئاخڕه‌تێ، دێ ڤه‌كه‌ت، سه‌رێ وی دزڤرینت بۆ لایێ راست، گۆر هه‌موو دێ هێته‌ فه‌رشكرن، مجێور سێ جاران دێ هه‌ریێ كه‌ت، تیك و ده‌رزێن گۆری دێ هه‌ریكه‌ت، پاشی دێ گازیكه‌ت وه‌رنه‌ خلمه‌تێ، ئه‌و مرۆڤێن ل گورستانێ د ئاماده‌ هه‌موو دێ ئێن و ئاخێ راده‌نه‌ سه‌ر گۆرێ، دوو كێلا، ئێك ل لبه‌ر سه‌رێ وی و ئێك لبه‌ر لنگێن وی، دێ چكینن، هه‌ژیه‌ بێژم لنگ وێ ل لایێ رۆژهه‌لات و سه‌ر وێ ل لایێ رۆژئاڤا.\n\nهه‌ما به‌ری سه‌رسنگی دانانه‌ سه‌ر مری دێ مجێور بێژته‌ سه‌رزهمانی یا كه‌ڕه‌مكه‌ن گه‌لی جوامێرا: ئه‌و دێ بێژن: خودانێ كه‌ڕه‌مێ ی مجێور تو كه‌ڕه‌مكه‌ فێجا مجێور د به‌ر شولی را قه‌ولی سه‌ڕه‌مه‌رگی، دبێژت ئه‌ڤی قه‌ولی به‌س ل سه‌ر  مری ل گورستانێ دبێژن چێ نابت ل چوو جهێت دی بێته‌ گوتن دبێژن: گونه‌هه‌ په‌یڤێد قه‌ولی د ئاسان و ئاشكرانه‌ چوو شرۆكرن بۆرا نه‌ڤێت: مرۆڤ دكه‌فنه‌ به‌ده‌نا ماكێ و دبت، دلێ دایك و بابا پێ شاد دبت، مه‌زن دبت، كابانی یه‌كێ ژێرا ئینن، دبته‌ خودان مال و كابانی و زارۆك و ل دمایكێ كاروانی خو بار دكه‌ته‌ دنیا حه‌ق، دنیا دى، و دلێ دایك و باب و خزم لێزما گران و كۆڤان دبت، چاوا دشۆن كڤنێ دپیڤن و به‌له‌ز و به‌ز ژ مال ده‌ردئێخن و دبه‌نه‌ زه‌همانی و ڤه‌دشیرن و پاشی دبته‌ مێڤانێ مالا حه‌ق و راستی ێ و قاسدێد خودێ ته‌عالا تێنه‌ سه‌ر و حه‌ق و حسابێ دگه‌ل دكه‌ن، دمینت ئه‌و و كریارێد خۆ.\n\nهه‌تا مجێور قه‌ولێ سه‌ڕه‌مه‌رگی دببژت گوندی ژی گورا مری تژی ل سه‌ر ئاخ دكه‌ن و دوو كێلا دادنین ژ نوو مجێور ته‌رقینی ژی ل سه‌ر  دخوونت.\n\nپشتی مری دكه‌نه‌ د قه‌بری دا هنده‌ك فه‌رشان د داننه‌ سه‌ر سینگێ وێ ، پاشی ئاخ و به‌ران د ئاڤێنه‌ سه‌ر وان فه‌رشان و دو كێلیان ژێرا درست دكه‌ن:\n\nئیله‌هیو مه‌لك ل عه‌رشه‌\n\nسه‌ر سینگێ من رادخێن فه‌رشه‌\n\nئاخی دئیننه‌ سه‌ر من ب له‌زه‌\n\nدوو كێلا دادنین گۆت: ئه‌ڤه‌ فه‌رزه‌\n\nپشتی ته‌مامكرنا گورێ، قه‌ولبیژ ته‌لقین و یاسینێ ل سه‌ر  دبێژن و ناڤێ خوه‌ دا و تاوسی مه‌له‌ك ل سه‌ر  دئینن:\n\nكه‌ڕه‌مكه‌ن و ده‌نگ هلینن\n\nته‌رقینی و یاسینێ ل سه‌ر من بخوینن\n\nناڤێ خودێ و تاووسی مه‌له‌ك ل سه‌ر من بینن\n\nفه‌ره‌ ژی بێژم قه‌ولێ سه‌ڕه‌مه‌رگێ دگه‌ل ڤان رێ و ڕه‌سما تێته‌ گۆتن. پشتی بداوی هاتنا قه‌ولی خه‌لكێ ئاماده‌ هه‌موو دێ كێلا به‌ر سه‌رێ مری زیاڕه‌تێ بن و گۆرستانێ دێ بجه هێلن پشتی د چنه‌ ده‌ستێ خودانێ مری و دێ قه‌ستا ناڤ مالا كه‌ن. پاشی هه‌موو ته‌ڤدا ژ زه‌همانی ده‌ردكه‌ڤن و به‌ری بچنه‌ ناڤ گوندی، بچه‌كێ ل وان ده‌را روودنێن چونكو گونهه‌یه‌ به‌وی دلێ شكه‌ستی و كوڤان ئێكسه‌ر بچنه‌ ناڤ مالا.\n\n هه‌ما زه‌لام ژ زهه‌مانی ده‌ركه‌فتن ژ نوو ژن و كابانی یێن گوندی و مالا مری تینه‌ سه‌ر تربا و دگرین و ژنه‌كا دیروكڤان دیروكا دبێژت هه‌تا بگریێ كه‌لی دڵ خۆ دا درێژن ژ نوو دزڤرنه‌ مال.\n\nڕێوڕه‌سمێن پشتی ڤه‌شارتنا مری:\n\nپشتی ژ گورستانێ دزڤرن كه‌س و كار و دۆست و گوندیێن مری هه‌ر ئێك جۆڕه‌ شریناهیه‌كی دێ به‌ته‌ مالا وان، مالا مری ژی سه‌ربڕه‌كی رۆژا ئێكێ سه‌رژێدكه‌ت و زاده‌كی چێدكه‌ن، دبێژته‌ ڤی زادی دگه‌ل شریناهیێ ( زادێ پالگۆرك).\n\nئه‌وێ مری شووشتی، هێڤاری سێ فتیلا ل وی جهى مرى لێ شووشتی دێ ڤێخت، ئێكی ل جهێ سه‌ری و ئێكی ل لنگا و ئیكی دناڤبه‌را هه‌ردوواندا و تاكو هه‌فتا مری هه‌ر هێڤار فتیل تینه‌ ڤێخستن هه‌ر ڕۆژ زاد تێته‌ چێكرن نیڤرو و هێڤاری به‌لی زادی مه‌زن یان ڕۆژا سیێ یان پێنجی یان هه‌فتێ تێته‌ كرن.\n\nل هێفارێت وان ڕۆژا هه‌ر ژ ڕۆژا مری دمرت و هه‌تا هه‌فتا وی رادبت هه‌رو گوندی و خزم و كه‌س و كار دئینه‌ مالا مری و هێفارا قه‌ول و قه‌سیده‌ و به‌یتا دبێژن - هێڤارا شه‌مبووی نه‌بت كه‌س وێ هێڤاری ناچته‌ مالا مری ژ خزم و كه‌س و كارێت وی پێڤه‌تر.\n\n هه‌ر شه‌ڤ قه‌ولبێژه‌ك قه‌وله‌كی دبێژت و شروڤه‌ دكه‌ت پشتی بداوی هاتنا قه‌ولی پاشیڤێ دده‌ن، پاشێڤ ژی سینیكه‌كا زادییه‌ و گوشتی ل سه‌ر  دادنینه‌ به‌ر قه‌ولبیژی، هه‌روه‌سان شریناهییه‌ كو دادنێنه‌ به‌ر هه‌موو ئاماده‌بوویا، دبێژنه‌ زادی پاشیڤێ پاشیقا باپیری مقداد. ل ڕۆژا هه‌فتێ تازی بداوی تێت هه‌ژییه‌ بێژم ل ڕۆژا شه‌مبوویێ  ل جه‌م  ئێزدییان هێچ رێ و ڕه‌سمین مه‌ گوتین ناهینه‌ كرن.\n\nئه‌و قه‌ول و به‌یتێن مجێور ل مالا مری دبێژت به‌هرا بتر ناوه‌رۆكى وان ئه‌وه‌ كو لناڤ دلێ وان بده‌ت و خه‌م و كۆڤانێت وان كێم كه‌ت و بَهنا وان فراكه‌ت و هوسا دیاركه‌ت كو ئه‌ڤه‌ رێیا مه‌ هه‌مووانه‌ و كه‌س نینه‌ نه‌مرت و دڤێت مرۆف به‌ حوكمێ خودێ ته‌عالا رازی بت.\n\nئه‌و قه‌ولێن كو ل مالا مریا دهێنه‌ گۆتن، ئه‌وژی قه‌ولی مووسا پێغه‌مبه‌ڕه‌ ل وان مالا دبێژن هه‌كه‌ جوامیڕه‌ك مر و كومه‌كا زاروكێن ساڤا به‌ پشت خوڤه‌ هێلا و كه‌سه‌كی هوسا نه‌بت سه‌روگوها لێ بكه‌ت، فێجا دبێژن خودێ كه‌سێ بی كه‌سایه‌ سه‌ری خودێ دای دێ رزقی وی ژی ده‌ت. \n\nد ئێزدییاتییێ دا خێرا چلا مری:\n\nچل ڕۆژكا مری ژی  ل جه‌م ئێزدیان هه‌یه‌ به‌س نه‌ مه‌رجه‌ چل رۆژ تمام بن، ئه‌م دبێژین پشتی تمام بوونا سیه ڕۆژان هه‌ر ڕۆژه‌كا چل ڕۆژك بێته‌كرن دروسته‌. بۆ چل ڕۆژكێ ژی سه‌ربر تێنه‌ سه‌رژیكرن و زاد تێته‌ چێكرن فه‌ره‌ ژی بێژم سه‌ربر (قوربانی) د هه‌ر ڕۆژه‌كا بێنه‌ سه‌رژیكرن د به‌هیا مریاندا دڤێت كت بن. ل چلی ژی دیسان قه‌ول تێنه‌ گوتن و پاشیڤ تێته‌ دان د ماوی ساله‌كیدا به‌رده‌وام تێشت و شیڤێن مری تێنه‌ دان ژلایێ خودانێ مریڤه‌، هه‌رو دده‌نه‌ ماله‌كی ژ گوندی، ئه‌و ماله‌ ژی ئامان و كه‌ل و په‌لین وان یێن زادى ڤالا نازڤرینن به‌ری ته‌واو بوونا ساله‌كی سالا مری تێته‌ كرن، هه‌ر بئاوایی هه‌فتا مری، چلا مری، زاد تێته‌ چێكرن سه‌ربر تێنه‌ سه‌رژێكرن، پاشیڤ تێته‌ دان، ل گه‌له‌ك جه‌ژنا كچ و ئافڕه‌ت دچنه‌ گورستانا بۆ مریێن خۆ دگرین و زادی دگه‌ل خۆ دبه‌ن و ل وێده‌ر بخیرا مریێن خووی زادی دده‌نه‌ خه‌لكی و ب تایبه‌تی خه‌لكی به‌له‌نگاز.\n\nد ئێزدییاتییێ دا خێرا سه‌رێ سالا مری:\n\nدئێزدییاتییێ دا خالق خودێیه‌ و مه‌خلوق تۆڤێ مرنێ یه‌، ده‌مێ ئێزدیه‌ك هه‌رته‌ به‌ر دلۆڤانیا خودێ ب حه‌د و سه‌د و ڕێوڕه‌سم تێته‌ ڕه‌وانه‌كرن بۆ مه‌زه‌لا مه‌زن ئه‌و ژی تربه‌ (قه‌بڕه‌) و بۆ هه‌فت رۆژا خزم و لێزم و گوندی و جینار بسه‌رڤه‌ دچن و هه‌ر وه‌سا هنده‌ك سه‌ر مه‌ها چێدكه‌ن و هنده‌ك چلێ چێدكه‌ن و هه‌موو خێڕه‌ بۆ روحا وی مری هه‌تا رۆژا سالێ و پشتی سالێ ئه‌و خێرا بێته‌ كرن بۆ مالێ یه‌ و ل گۆر بیروباوه‌رێن ئێزدییاتییێ خێرا مری هه‌تا سالێ یه‌ ب حسێبه‌ و گه‌له‌كه‌ سه‌ر سالا مری یازده‌ هه‌یڤ ده‌ربازبن و بێته‌ كرن و هه‌كه‌ رۆژه‌ك ژ سالێ یه‌كێمبه‌ ئه‌م دبێژین یێ ته‌مام خودێیه‌.\n\nچلا مری هه‌كه‌ سیهـ رۆژ ده‌ربازبت دێ رۆژا دێ بته‌ سیهـ و ئێك و خودانێ مری ده‌ست ب چێكرنا خێرا چلێ بكه‌ت دورسته‌ ل پشتی سیهـ رۆژ ده‌ربازبت و هه‌كه‌ به‌ری سیهێ بت دێ بته‌ حسێبا هه‌یڤێ له‌وما دڤێت ژ هه‌یڤێ ده‌ربازبت دێ بته‌ حسابا چلێ. \n\nسه‌ر سالا مری یه‌فه‌ره‌ یازده‌ هه‌یڤ ته‌مام بن، هنده‌ك ب هه‌فت هه‌یڤا یان ب نه‌هـ هه‌یڤان دێ سالێ چێكه‌ن ئه‌و هنگی بلا بزانن ده‌مێ ناڤێ سالێ ل سه‌ر بینن و خێرا وی مری چێكه‌ن ئه‌و رۆژا دوماهیێ یه‌ و ئه‌و مری دێ ده‌ربازی هه‌ق و حسابا ئاخڕه‌تێ بت.  ژ ئه‌ده‌بێ دینێ  ئێزدییان دبێژت: \n\nئه‌ز برمه‌ ماله‌كا وێرانه‌\n\nئاخ ئینا سه‌ر من ب بێرانه‌\n\nئه‌ز خلاسكرم ژ غیڕه‌ت و خێرانه‌ .\n\nهه‌ر كه‌سێ ب ساغی بخۆ خێر و خێرات كربن گه‌له‌كه‌ بۆ وی و ده‌مێ د مرت ئه‌و هه‌و دكارت خێر و خێراته‌ بكه‌ت له‌وما وه‌ك باوه‌رییا ئیزدیناسیێ هه‌تا رۆژا زادێ سه‌ر سالێ بۆرا بده‌ن ئه‌و خێڕه‌ هه‌ڕه‌ تالیێ یه‌ بۆ مری. \n\nرامان ژ ڤێ شرۆڤێ هون له‌زێ ل سالا مری نه‌كه‌ن و به‌هرا وی ژ مالێ قوتنه‌كه‌ن و ئه‌و خێرا هون ل هه‌فت مه‌ها یان نه‌هـ مه‌ها بده‌ن ئه‌وێ خێرێ پشتڤه‌ ببه‌ن و بلا بته‌ یازده‌ هه‌یڤ و زێده‌تر دێ بتر خێر ل روحا مریێ وه‌ گه‌رێت. ژ ئه‌ده‌بێ دینێ ئێزدییان دبێژت: \n\nئێزدینه‌میر وه‌ ده‌نگ هلتینی\n\nئه‌و كییه‌ خێر و خێراته‌ مرییا دگه‌هینی\n\nئه‌و سلتان ئێزییه‌ ل ده‌ریێ كانیا سپی دمۆرینی .\n\nهه‌ر كه‌سێ ئاڤه‌ك یان نانه‌ك و هه‌ر خێڕه‌كه‌ بناڤێ مریێ خۆ دابت ل جه‌م سلتان ئێزی تێته‌ مۆركرن و بۆرا خێره‌كه‌ مه‌زنه‌ و  ژ ئه‌ده‌بێ دینێ ئێزدییان دبێژت : \n\nسلتان ئێزی ب خۆ په‌دشایه‌\n\nهه‌زار و ئێك ناڤ ل خۆ دانایه‌\n\nبه‌لێ ناڤێ مه‌زن هه‌ر خودایه‌ \n\nئێزدی پووته‌یه‌كا زێده‌ به‌ مریێن خۆ ده‌كه‌ن ماده‌م گیان نامرت، خۆ هه‌تا جه‌ژنه‌كا هه‌ی دبێژنی د جه‌ژنا بێلندی (بێن هلدێ) بێهنا مریێن وان ل وان دده‌ت هه‌ر سال به‌ دوو ئینییا پشتی ڕۆژیێت ئێزی. ل ڤى هلكه‌فتێ بۆ مریا نانه‌كی دپێژن دبێژنی (صه‌وك) و بخێرا مریێن خۆ ل مالا دگێرینن، گراری دكه‌ن و خێرا مریێن خۆ دده‌نه‌ هه‌ژارا و دبه‌نه‌ سه‌ر گورستانا ژی و به‌هرا رێگری ژبیر ناكه‌ن، نه‌كو ل وى دنێ ئێك بكه‌فته‌ درێكا زادێ وان دا. ڤێجا چاڤێ وی ژی د شكینن و به‌هرا وی د ده‌نێ، دبێژن: ئه‌وێ صه‌وك و زادی ژ مریێن خۆرا نه‌شینت، مریێن وی وه‌كی به‌لنگاز و زه‌بوونا چاڤێ وان دێ ل زادێ مریێن خه‌لكێ بتن ئانكو ل دنیایا دی ژی خوارنێ دخۆن و له‌فزه‌تا هه‌ی.\n\nهنده‌ك ژ قه‌ول و به‌یت و دوعا و تێكستێن دینی ئه‌وێن دهێنه‌ گوتن ل تازیێن ئێزدییان:\n\n1- قه‌ولێ قیامه‌تێ: به‌ری مری بن ئاخ كه‌ن دڤیا قه‌ولێ قیامه‌تێ ل سه‌ر بێژن ئه‌ڤجا چ لمال بت یانژی ل گۆرستانێ. \n\n2- قه‌ولێ سه‌ڕه‌مه‌رگێ:  ل سه‌ر  گۆرێ (ده‌مێ مری بن ئاخ كه‌ن) تێته‌ گۆتن. \n\n3- دوعایا سه‌ر گیانێ مری: ئه‌ڤ دوعایا ل گۆرستانێ و ل مالا مری ل هه‌موو رۆژێن تازیێ تێته‌ گۆتن. \n\n4- قه‌ولێ مسكینۆ ژارۆ: ئه‌ڤ قه‌وله‌ ل هێڤارێن هه‌موو رۆژێن تازیێ تێته‌ گۆتن.\n\n5- قه‌ولێ مووسا پێغه‌مبه‌ر: ئه‌ڤ قه‌وله‌ ل مالا مری تێـته‌ گۆتن.\n\n6- به‌یتا جندی: ئه‌ڤ به‌یتا به‌رێ رۆژ ب هه‌لێت ل مالا مری به‌یتا جندی تێته‌ گۆتن.\n\n7- دوعایا زادی: ئه‌ڤ دوعایه‌ى تێـته‌ گۆتن هه‌ر رۆژه‌كا زاد بۆ خێرا مریا بێته‌ كرن پشتی ژ خوارنێ ب دوماهی تێن.\n\n8- قه‌ولێ خودانێ مالێ: قه‌ولێ خودانێ مالێ ل مالا مری دبێژن.\n\n9- قه‌ولێ فروارێ: ئه‌ڤ قه‌وله‌ ده‌مێ بابێ شێخ (ئیختیارێ مه‌رگه‌هێ) دچته‌ به‌ر دلۆڤانیا خودێ تێته‌ گۆتن و دبێژنێ ( قه‌ولێ فروار مه‌له‌ك فه‌خڕه‌دین).\n\n10- هنده‌ك ژ وان دیرۆك و غه‌ریبی و لاڤژ و سترانێن  شینی دهێنه‌ گۆتن ل تازیا:\n\nگه‌له‌ك دیروك و غه‌ریبی و سترانین شینی دناڤ كه‌لتوری ئێزدییاندا هه‌نه‌، چه‌ند نموونه‌ ژی ئیناینه‌ و دقى په‌رتوكێدا به‌لاڤكرینه‌. دایكا كامیران (ئه‌یران حه‌مه‌د یوسف) ژ گوندێ ربێبیان كومه‌لگه‌ها خانكی سه‌ر ب قه‌زا سێمێلی ڤه‌ و ژیی وی دگه‌هته‌ (60) سالان هه‌رده‌م غه‌ریبیا (سترانین شینێ) ل سه‌ر مریان دبێژت وه‌ك خزمه‌ته‌ك بۆ دیروك و فولكور و كه‌له‌ پووری كوردی یێ ڕه‌سه‌ن ئه‌فین لخواری چه‌ند ده‌قێن فان سترانا و دیرۆك و غه‌ریبانه‌ كوژ زار ده‌ڤێ ده‌یكا كامیران هاتینه‌ توماركرینه‌.\n\n1- ئه‌و كه‌سێ دچته‌ به‌ر دلوڤانیا خودی و كراسی دگهۆرت ئه‌گه‌ر یێ گه‌نج و لاوبت دێ دیروكا زاڤا زاڤا ژێرا بێژن و فه‌لورینن؟\n\nنیرۆكه‌ مه‌ها سێ یه‌ وێلیێ من زاڤا\n\n په‌ریا بووكا یه‌ ل رێ یه‌ وێلیێ من زاڤا \n\nزاڤا تێت ناگه‌هتیێه‌ وێلیێ من زافا\n\n*   *   *\n\nئیرۆكه‌ مه‌ها چاڕه‌ وێلیێ من زاڤا\n\n په‌ریا بووكا وال داڕه‌ وێلیێ من زاڤا \n\nزاڤا یێ برینداڕه‌ وێَلیێ من زاڤا\n\nبووكه‌ شه‌رمه‌زاڕه‌ وێلیێ من زاڤا\n\n*   *   *\n\nنیرۆكه‌ مه‌ها شه‌شه‌ وێلیێ من زاڤا\n\nپه‌ریا بووكا یه‌ بڕه‌شه‌ وێلیێ من زاڤا \n\nدلی خوشكا نه‌ی خوه‌شه‌ وێلیێ من زاڤا\n\n*   *   *\n\nهه‌ی بینن زاڤا بینن وێلیێ من زاڤا \n\nل سه‌ر  قه‌مارا ده‌ینن وێلیێ من زاڤا\n\nدا هه‌ڤال تێر ببینن وێلیێ من زاڤا\n\n*   *   *\n\nهه‌ی لا بووكێ په‌پووكێ وێلیێ من زاڤا\n\n خه‌نا لده‌ستا و نه‌ینووكێ وێلیێ من زاڤا\n\n فوجا زاڤا چووله‌ركووكى وێلیێ من زاڤا\n\nخوه‌لی چوو سه‌رێ بووكێ وێلیێ من زاڤا\n\n*   *   *\n\nهه‌ی لا بووكێ نه‌ بخێرێ ویلیێ من زاڤا \n\nشارا ڕه‌ش كر به‌ر وێرێ وێلیێ من زاڤا\n\nزاڤا ژی نه‌بوو تێرێ وێلیێ من زاڤا\n\n*   *   *\n\nكۆنێ ڕه‌شی مه‌زنه‌ وێلیێ من زاڤا\n\n ڤه‌گرتن ل سه‌ر و بنه‌ وێلیێ من زاڤا\n\nخوه‌لی ل خویشكا مه‌زنه‌ وێلیێ من زاڤا\n\n*   *   *\n\nكونێ ڕه‌شی بچووكه‌ وێلیێ من زاڤا\n\n ڤه‌گرتن ل سه‌ر ێ سووكا وێلیێ من زاڤا\n\nخوه‌لی چوو سه‌رێ بووكا وێلیێ من زاڤا\n\n*   *   *\n\nخانیێ ل پالا گری وێلیێ من زافا \n\nشه‌ڤ دزا نه‌قه‌ب كرى وێلیێ من زاڤا \n\nخێلیا بووكا وا برى وێلیێ من زاڤا \n\nعه‌شیر وا شه‌رمین كرى وێلیێ من زاڤا\n\n*   *   *\n\nهه‌ی بینن بینن بینن، زاڤایی بینن بینن وێلیێ من زاڤا\n\nل سه‌ر قه‌مارا ده‌ینن وێلیێ من زاڤا\n\nدا خوشك تێر ببینن وێلیێ من زاڤا\n\n*   *   *\n\nمالا زاڤێ ل قوبله‌تی وێلیێ من زاڤا\n\nبرینا زاڤێ لسه‌به‌تێ وێلیێ من زاڤا\n\n شین كه‌ته‌ به‌ر داوه‌تێ وێلیێ من زاڤا\n\n2- ئه‌ڤ دیرۆكه‌ ل سه‌ر گه‌نج و لاوا تێته‌ گۆتن: \n\nهه‌چیێ ژ خوونی هاواڕه‌ لمن\n\nوه‌رنه‌ شینێ هاواڕه‌ لمن\n\nشینه‌ گرانه‌ هاواڕه‌ لمن\n\nل سه‌ر  زه‌یانه‌ هاوار لمن\n\nل سه‌ر  گوندیانه‌ هاوار لمن\n\nل مال خالانه‌ هاوار لمن\n\n*   *   *\n\nشه‌ڕه‌كه‌ هلكه‌ت هاوار لمن\n\nل ناڤ گوندكه‌ت هاوار لمن \n\nخه‌مۆ بناڤ كه‌ت هاوار لمن\n\nبرنو ڤێكه‌ت هاوار لمن\n\n*   *   *\n\nترسا من ژ مارا مارێ ڕه‌شه‌\n\nیێ بكه‌فته‌ ئاخا زه‌همانا بده‌ردانا و فه‌رشه‌\n\nئیمانه‌ ته‌ برۆ ویژ وانكین قه‌یتانی، ده‌ستێن سه‌عه‌تا\n\nتلیێن گوستیلا هه‌ر دوو چاڤێن ڕه‌شه‌\n\n*   *   *\n\nترسا من ژ مارا ماری به‌ر زه‌ ڕه‌\n\nیی بكه‌ڤته‌ ئاخا زه‌همانا قه‌بیل قه‌بیل بده‌رانی ده‌ڕه‌ \n\nئیمانه‌تێ ته‌ به‌ژنێن بلند به‌ژنێن ترگالا، سه‌ری جه‌مه‌دانیا\n\n ئێت وه‌كی بابێ حكمت، ئیمانه‌تێ ته‌كێله‌كێن وه‌روه‌را\n\n*   *   *\n\nترسا من ژمارا مارێ پیڕه‌\n\nئێ بكه‌فتج ژاخا زجهمانا قه‌بیل قه‌بیله‌\n\nئێ ل سه‌ر  جنازێ خۆر نابسه‌كنه‌، ل سه‌ر  هه‌ستیا بكه‌ت ته‌كبیرا\n\n*   *   *\n\nترسا من ژ مارا مارێ پرێزێ\n\nئێ بكه‌فته‌ زه‌همانێ مه‌مێ شڤان وان تربێن رێزێ\n\n ل سه‌ر جه‌نازێ خه‌لكێ به‌ركه‌فتێ بسه‌كنه‌ بكه‌ته‌ ته‌ورێزێ\n\n*   *   *\n\nترسا من ژ مارا مارێ زراڤه‌\n\nبكه‌فته‌ ئاخا زه‌همانا گاڤ بگه‌ڤا\n\nئیمانه‌تێ ته‌مارو، ئێ وه‌كو بابێ هه‌ڤین بابێ شێخ شامۆ\n\nخرانه‌كه‌ گۆزه‌كی، نیڤا چاڤا\n\nسه‌به‌ت: سنگ\n\nزه‌یان: كۆمه‌ تاكی وێ (زه‌ی)ه‌ ئانكو كه‌س و كارێن مری.\n\n3- خوشكێن برا\n\nخوشكین برا دبێژن بریندارۆ مه‌ناله‌\n\nخۆزی ل سه‌رێ شه‌را سه‌كنی بامه‌ منێ ده‌سته‌كی خوه‌ ژوان\n\nبریندارا ڕه‌ كربا بالگی و به‌رپاله‌\n\nمن زانیبا داخوازیا كوشتی و بریندارا چی یه‌ ؟ \n\nنزانم نه‌ زاروكین و ان یێن هوورن، نه‌ژنێن جوان و جهێلن\n\nنه‌ داخوازا وان تاسه‌كه‌ ئاڤا جه‌مدی و ساڕه‌\n\n*   *   *\n\nهافینه‌ دونیا هێله‌ هێله‌\n\nفه‌رشێن ل سه‌ر  سنگێن كابانیێن مالا وه‌كو دایكا حه‌مه‌د دشۆرن مینا سێله‌\n\nوه‌ختێ زه‌یا به‌رێ خودانه‌ مالێن بابا نزانن گلی و گازندا بكه‌ن ژ كیڕه‌\n\nهێله‌ مێله‌ : گه‌رم \n\nزه‌یا: خوشكێن برانه‌\n\n4- خه‌زالی\n\nدارا شێخ سماییلێ عه‌نزه‌لی ل گه‌لیی شێخادی و الدۆڕه‌ \n\nوێ لى دخوونن شالوول و بلبل و سڤۆڕه‌\n\nمرن هه‌قه‌ به‌س یا جوانا چقا جۆڕه‌\n\n*   *   *\n\nبلا خوشكێن برا، دایكێن خۆرتا نه‌كه‌ن حسابا \n\nكێڕه‌كه‌ وا دده‌ستی ئه‌مین جبراییل دا وه‌كو یێن قه‌سابا\n\nهه‌گه‌ر ژ عه‌زمانێ ژۆری هاتنه‌ خوارێ وێ ببه‌ن مۆمنا\n\nنه‌كو پیس و خرابا\n\n*   *   *\n\nخه‌زالێ ژ دلێ منرا بڕه‌ك مالێن مشه‌ختا \n\nدانیبوون گوندێ ربێبیی سال و زه‌مان وه‌ختا\n\nمن دگوته‌ بابێ حكمت ئاقلێ من ژ مرنا ته‌ را نه‌ده‌مه‌ و نه‌ هێوانه‌ و نه‌ وه‌خته‌\n\n*   *   *\n\nخه‌زالێ ژ دلێ منرا خه‌زاله‌كه‌ تۆرێ\n\nمن دگۆته‌ بابی لاوك هه‌كه‌ توو چوویه‌ نیجێرا تو نه‌سه‌كنی دناڤ \n\nبه‌ینا دروونا جه‌هان و گه‌نمان و سیسنا و به‌یبونا و كه‌ركوورێ\n\n بلال چوو جوانكێن جهێل مه‌ مرن لێ نه‌گه‌ریێت هندا نه‌بت\n\nمه‌خه‌لێ وێ گهۆرێ\n\n*   *   *\n\nخه‌زالی خه‌زاله‌كه‌ لمن تما\n\nتوو تی نه‌سه‌كنه‌ نێڤ به‌ینا دروونێن جه‌هان و گه‌نمان\n\n خوزی ئه‌ز ل بالگی سه‌رێ بابێ حكمه‌ت رونشتبامه‌ نزانم لێ\n\nكه‌تیه‌ شیڕه‌ یانی رمه‌\n\n*   *   *\n\nخه‌زالێ من دی به‌رف و بارانێ لێكر\n\nخقشێن غه‌زالی به‌ری خوه‌ دانه‌ چیایی كوردا كاركێن بابێ هه‌ڤینێ\n\nساڤانه‌ شۆپێ خوه‌ لی چێكر\n\nخۆزی وه‌ختی میرێ مرنێ ل بالگی سه‌رێ بابێ حكمت رونشتی\n\nمن زانیبا شیڕه‌تێن زاروكێن خوه‌یێن هوورل كێكر\n\n*   *   *\n\nمن دیت چاڤا چاڤ قیاس كر\n\nمن دیت وه‌رده‌كا مالك شه‌وتی به‌حرا خاتوونی بچه‌نگ\n\nو باسكێن خوه‌ خلاس كر\n\nعه‌جێبا كه‌سی نه‌دیتی من جلكێن بابێ نوورێ ل شێخ و پیرا ناسكر\n\n*   *   *\n\nژ حه‌له‌بی وێڤه‌ شامه‌\n\nمن دگوته‌ بابی هه‌ڤینێ هه‌ی كولا خوشكا خوه‌ بووبۆ ته‌ چاوا زانی\n\nشكلێ خوه‌ باڤێیه‌ به‌ر جامه‌\n\n*   *   *\n\nڤان شه‌ركه‌را ژ شه‌ری دلێ من حه‌رشاند\n\nمه‌رتال سۆرا مه‌رتالێن خوه‌ بخوونێ نه‌قشاند\n\nمن دگوته‌ بابی نوورێ ته‌ چما لاشمێ خوه‌ ژ وی شه‌رێ گران نه‌هێڤشاند\n\n*   *   *\n\nبایێ خه‌ربێ تێت بخاران و له‌زا\n\nبلال چلو و چیایێ كوردا نه‌ده‌ خرانه‌كه‌ قورمان و ڕه‌زا \n\nبلا لێ نه‌دا ل ئاخێ زه‌همانا بلا خرانه‌كه‌ پشتێن ڕه‌ختان و قه‌زا\n\n*   *   *\n\nزه‌همانی مه‌مێ شفڤن بلنده‌ وێ ل هه‌وا\n\nژی دقریان جۆتێ كه‌ڤ و كه‌وا\n\nبلا ئیت وه‌كو بابێ نووری رانه‌كن بلا ژ خوه‌ڕه‌ بكه‌ن تێشه‌ خه‌وا\n\n*   *   * \n\nزه‌همانۆ تۆ چه‌ندی زه‌نزه‌لی\n\nده‌رگه‌ڤانۆ تو ژ منرا ڤه‌كه‌ ڤی ده‌ری\n\nنه‌زل بالگی سه‌ری دیا حه‌مه‌د رونشتم ل ئاخێ زه‌همانا وا\n\nبوویه‌ ناخ و خوه‌لی\n\nخوشكا شه‌مۆ دبێژت ئه‌ز ته‌یرم ته‌یرێ هافینێ\n\nخوزی ئه‌ز ببامه‌ پله‌كه‌ ده‌رمانێ دختورا ل خه‌ستا حاجی\n\nعمران من خو هاڤێتبا ده‌رێ وێ برینێ\n\nخه‌كیمو وه‌ڕه‌ ژ هه‌ده‌مه‌ بینێ هه‌می ده‌رمان و ملحمه‌\n\n*   *   *\n\nخوشكێن برا دبێژن براكێ منی بتنێ من گه‌راندی تاری تاری دنێ\n\nمن خلاس نه‌ كر ژبه‌ر میراتا مرنێ\n\n*   *   *\n\nخوشكێن برا دبێژن ڕۆژا مه‌لبه‌ر ئاڤا\n\nپه‌زی مالا باڤێ مه‌یه‌ گرته‌ سه‌ر ده‌لاڤا\n\nبرینێن بریندارا كه‌ڤتن سه‌ ر هناڤا\n\nنزانم ژ برینێن وان تێته‌ خوونه‌ یانی ئاڤا\n\n*   *   *\n\nڕۆژا مه‌ ل ده‌قێ نیرۆ\n\nپه‌زێ مالا باڤێ مه‌ گرته‌ سه‌ر ئاڤ گیرۆ\n\nبرینێن بریندارا كه‌ڤتنه‌ سێریۆ\n\n*   *   *\n\nڕۆژا مه‌ ل چه‌مێ به‌ستیا\n\nپه‌زێ مالا باڤێ من گرته‌ سه‌ر خوه‌ستیا\n\nبرینێ بریندارا كه‌ڤتنه‌ هه‌ستیا\n\n5- هه‌كه‌ ژنه‌كه‌ جهێل زه‌لامێ وێ نه‌مینت ئه‌ڤ ل سه‌ر تێته‌ گوتن:\n\nلاندكا ته‌زو و كه‌ڤته‌ نیڤا مالێ\n\nباقێژا سه‌ر لاندكا سه‌ر وێ مالێ\n\nهه‌كه‌ مال لاندك لێ، خودێ نه‌كرن بلا باڤێن سه‌ر مالا خالێ\n\n*   *   *\n\nسێوی چه‌ند د خرابن\n\nهه‌كه‌ر لبه‌ر دیوارا مه‌لسین شك نابن رابن\n\nچ خوزیا منه‌ وان سێویابت دییا بابێ هه‌بت ژ خوه‌ پێ شابت\n\n*   *   *\n\nسێوى د دینن\n\nهه‌كه‌ لبه‌ر دیوارا سه‌كنی بن شك نابن روینن\n\nهه‌كه‌ سێوی كوركن بلا دارو گۆپالا دده‌ستا كه‌ن به‌رخكێن وان ڤه‌هه‌وینن\n\nهه‌كه‌ سێوی كه‌چكن بلا بێژنه‌ ژنماما لاندكین ساڤا دده‌ستاكه‌ن\n\nدابه‌هژینن\n\n*   *   *\n\nمن دگۆته‌ باڤێ حكمه‌ت ئه‌ز دێ ژ دلێ خوه‌را هه‌رمه‌ زۆزانا \n\nبلا تابووتا بابێ حكمه‌ت چێكه‌ن ژ به‌لگێن دارا ژ دارێ كه‌زوانا \n\nبلا تابووتا نه‌هاڤێژنه‌ سه‌ر چوو ترومبێلا، باڤێنه‌ سه‌ر ملێ پسمام و\n\nدۆتماما\n\n*   *   *\n\nئه‌زی هه‌رمه‌ موسلێ\n\nبلا تابووتا باڤێ هه‌ڤینێ چێكه‌ن ژ به‌لگێن دار گولێ\n\nئه‌زی بێژم بلا تابووتا بابێ هه‌ڤینێ یه‌ فڕه‌هبت دا چه‌مبلێ وی تێ هلێ\n\n*   *   *\n\nئه‌زێ چمه‌ مووسلێ ژ مووسلی و وێڤه‌\n\nبلا تابووتا باڤێ حكمه‌ت چێكه‌ن ژ دارێ خۆخان و سێڤا \n\nوه‌ختێ ئه‌ز لبالگی سه‌رێ باڤێ حكمه‌ت رونشتم خه‌تكا سمبێلا\n\nنه‌گرتبوو سه‌رێ لێڤا\n\n*   *   *\n\nئه‌زێ چمه‌ موسلا شه‌وتی یا فه‌راتێ كه‌ڕه‌\n\nبلا تابووتا دایكا حه‌مه‌د چێكه‌ن ژ به‌لگێن دارا ته‌ڕه‌\n\nدا وه‌ختێ ئه‌م ببن ئاخا زه‌هان ده‌ری تابووتێ ژ هه‌ڤ هه‌ڕه‌\n\n6- ئه‌ڤ دیرۆكه‌ ل سه‌ر  مریێن بناڤ و بانگ و خودانین كۆچك و دیوانا تێته‌ گوتن:\n\nبابێ شامۆ برا ڕۆژا مه‌ هه‌لاتی بۆسته‌ك و چار رما \n\nبلا به‌رێ ڤێ ڕۆژی نه‌كه‌ڤه‌ كوچك و پێلا و خانیی َبابێ شامۆ\n\nنالیێ مه‌سینێ قه‌هوێ و گومگوما\n\n*   *   *\n\nخانا من خانێ ئه‌زێ خو باڤێمه‌ مشك و مارێن گۆرا\n\nهه‌كه‌ كه‌تنه‌ گۆرخانا بلا خرانه‌كه‌ن ملێن كورك و عه‌با\n\n*   *   *\n\nده‌ من دیت میرێ شێخا هاته‌ دوبانێ\n\nخه‌لاتێ ماقوول و مال خوه‌یێن مالا و خه‌لكی به‌ركه‌تی دانێ\n\n كوركێ حه‌سه‌نی مصتۆ بابی خێر و بابێ سه‌لیم مابوو ل مووسلا\n\nشه‌وتی ل سه‌ر  دكانێ\n\n*   *   *\n\nبلا نه‌هاتبا بارانێن پێلی یا\n\nبلا لێ نه‌كربا ل سه‌ر  چلو چیا جهێ كوردا\n\nته‌ر نه‌كربان جلكێن كوشتی و شه‌ركه‌ر و پێشمه‌رگه‌ها \n\nبلا لی نه‌كربا ل پارزوونێ دییا حه‌مه‌د پارزوونێ شه‌نگه‌ بێرییا\n\n*   *   *\n\nئه‌ز دێ چمه‌ مووسلا شه‌وتی ل سه‌ری سووكا\n\nئه‌زێ بكرم ترگالێ خه‌لكێ زاڤا خه‌ملا بووكا\n\nئه‌زێ بێژم بلا ترگالێ عه‌مه‌رێ ده‌رویشی یی درێژبت دابێته‌ حه‌دێ\n\nنه‌ینووكا\n\n*   *   *\n\nگه‌رما هافینی چه‌ندا گه‌رمه‌\n\nخوشكێن برا دبێژن برانۆ هه‌كه‌ مه‌ زانیبا تو و دێ هه‌ری \n\nئه‌ز دێ چووبامه‌ مووسلا شه‌وتی و من دێ كفنێ باڤێ لیاس\n\nچێكربا ژ كتانه‌ كی نه‌رمه‌\n\n*   *   *\n\nگه‌رما هافینی چه‌ندا گه‌رمه‌\n\nخوشكێن برا هه‌كه‌ زانیبا برایی چووییه‌ دێ كراسه‌ك ژ خوه‌ڕه‌\n\nچێكربانه‌ ژ ده‌ویل و چه‌رمه‌\n\n*   *   *\n\nخوشكێن برا دبێژن ئه‌م دكن و ناكن پشتی برا ئه‌م ناده‌برن \n\nو هندی ئه‌م نفرا ل خوه‌دكین ئه‌م نامرن\n\nپشتی برا كراسه‌كی دینا ئێكی عه‌ڤدالا دێ وه‌رگرن\n\n*   *   *\n\nخوشكێن برا دبێژن ئاڤا مه‌زن گه‌ه فراته‌\n\nو مه‌ نه‌ كه‌له‌كه‌ نه‌ گه‌مییه‌ چه‌نگێن خوشكا شكه‌ستینه‌ دێ چاوا بێنه‌ باته‌\n\n*   *   *\n\nخوزى من زانیا ل ئاخێن زه‌همانا تربین خه‌ریبا ل كینه‌\n\nل زه‌همانی غه‌زێ گابارا ل ئالییێ خه‌ربینه‌\n\nده‌ خۆزى من زانیبا ل ڕۆژێن عه‌یدان چما تربێن خه‌ریبا دبێ خوه‌یینه‌\n\n*   *   *\n\nتربێن جوان و جهێلا كه‌تنه‌ زه‌همانا ئالییێ قه‌رێجۆ \n\nزفستانا دسار و جه‌مدینه‌، هاڤینا دنیایه‌ گه‌رمه‌ پشتی بابێ\n\nنه‌عمان ئاقلی من بویه‌ مه‌خه‌لێ كورێ كورمینجۆ\n\nئه‌زێ بێژمه‌ عه‌شیرا باڤێ غازی هه‌رنه‌ ئاخا زه‌همان خوه‌ ژوی\n\nخه‌لكێ به‌ركه‌تیرا بلا بكه‌نه‌ سیبه‌ر و سێنجو\n\nده‌ویل: كه‌ڤل-جلد.\n\n كورمینجو: كورمانجو \n\nسێنجۆ: كه‌برۆك\n\nئه‌ز دبێژم عه‌مری من ئه‌ز دێ زاڤایی بكه‌مه‌ زاڤا\n\nبلا نه‌ینه‌ سه‌ر چوو ئاڤ و ده‌لاڤا\n\nبلا لێ نه‌ده‌ت دیندارا شێشم نه‌زه‌را هه‌ردوو چاڤا\n\n*   *   *\n\nمن دگۆت قولنگۆ قولنگی ده‌شتا مووشێ\n\nتوو ل سه‌ر  مالێن خه‌ویبادا نه‌كه‌ی هێریشی \n\nتو و خراب نه‌كه‌ی وی لاندكا ساڤا وی دارێ ده‌رگوشێ\n\n*   *   *\n\nقولنگۆ قولگه‌كی منی وه‌كری\n\nقولنگ هاتو د سه‌ر مالێت مه‌دا بهوری\n\nئه‌ڤ قولنگه‌ی وه‌یه‌ وه‌كو ژنكا كه‌زه‌ب لێ شه‌وتی\n\nبرایی وی لبه‌ر مری\n\n*   *   *\n\nچیا دبلندن رێ وێ دبه‌ررا\n\nكوچه‌ری بابێ نه‌عمان كارێ خوه‌ كر هه‌رته‌ زۆزانێت ژۆری ژ خوه‌را\n\nخۆزی ئه‌م چووبانه‌ وه‌كی ته‌یری ب ڕه‌ڤێ خوه‌را\n\n*   *   *\n\nمن دیت بارانه‌ك هات ژ هوودا\n\nناڤێت بارانێ لێكر ژبه‌رێ گوندی هه‌تا ڕه‌خت له‌ودا\n\nهه‌چیا دشا شرین كری، زه‌مان چه‌ندی خرابه‌\n\nهه‌موو چوو ب روودا\n\n*   *   *\n\nخاله‌تا خه‌لیل دگو هه‌ی بابێ منۆ جه‌رده‌ڤان چوونه‌ جه‌ردێ \n\nچه‌ك و سیلاحێن بابێ هه‌ڤینێ چه‌ند دگرانن د به‌رۆكێ كورداندا\n\nكه‌فتن سه‌ر باقێ زه‌ندی\n\n*   *   *\n\nمن دگۆ هه‌لله‌ و سه‌د جاری لمن هه‌لله‌ \n\nبلا بسه‌ر مه‌دا نه‌هاتبانه‌ سالێن خه‌لان و جه‌لا \n\nخۆزی زارۆكێن دیا حه‌مه‌د نه‌دهووروگران بان\n\nدا چوو جارا دستۆیی دا نه‌بانه‌ به‌لا\n\n*   *   *\n\nمن دگۆ عه‌ورێن عه‌سمانا هاتن و ناته‌بتن\n\nئه‌م هه‌رنه‌ ئاخا زه‌همانی بارگینێ تربا بكه‌م\n\nوكێكێن بكوتن\n\nدا دلۆپێ ئاڤێ نه‌كه‌ڤته‌ سه‌ر كه‌ڤنه‌ كتانا دا خرانه‌كه‌ن\n\nو نه‌ داقوتن\n\n8- ده‌مێ خۆرته‌ك یا قیزه‌ك دچته‌ به‌ر دلۆڤانیا خۆدێ ڤێ ل سه‌ر  دبێژن:\n\nنارینكی هه‌ی لێ ناری\n\nبلندێ هه‌ی پشت ب شارێ\n\nخو راگڕه‌ ل سه‌ر  ده‌وارێ\n\n*   *   *\n\nنارینێ كه‌چكا خێزانا\n\nهه‌ڤلمووشێ ده‌ستی نه‌زانا\n\n*   *   *\n\nلۆ لۆ گوندو هه‌ی لۆ لۆ گوندۆ\n\nلێ دخوینن ته‌یری كوندۆ\n\nژ مه‌ برن به‌ژنێن بلندۆ\n\n*   *   *\n\nوه‌ی هۆڕه‌ سه‌د جار هۆڕه‌\n\nمه‌هینا بووكێ چه‌ندا تۆڕه‌\n\nبه‌ربووك چوو د سه‌ر زاخۆڕه‌\n\n*   *   *\n\nنارینێ هه‌ی منو عه‌یشێ\n\nكولیكا لوی چیایێ ڕه‌شێ\n\nنارینێ هه‌ی خه‌به‌ر خوه‌شێ\n\n*   *   *\n\nنارینێ ئه‌م هاتین ته‌ ببینین\n\nلبه‌ ر دلێ دای و بابا نار چی دشرینن\n\nوی گه‌له‌ك نه‌ختی ژ مه‌بستین\n\n*   *   * \n\nنارینێ كه‌چا بێ دێوۆ\n\nدێ چته‌ مالا خه‌لكێیۆ\n\nپاكا جهێزێ وێیو\n\n*   *   *\n\nنارینا مه‌ بخوه‌ وه‌ناكه‌\n\nسپیچارا بسه‌رێ خوه‌ داناكه‌\n\nنارین مالبابی ژبیرناكه‌\n\nهه‌روه‌سان گه‌له‌ك جاران (لو لو شڤانۆ ) ژی بۆ مریا تێته‌ گۆتن زێده‌باری (های های های مه‌مۆ)"
      }
    ]
  }
]
