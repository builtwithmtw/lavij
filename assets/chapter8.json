[
  {
    "title": " مه‌هده‌ر و زێوێن ئێزدیان ",
    "subchapters": [
      {
        "title": "8-1. مه‌هده‌ر و زێوێن ئێزدیان ",
        "content": " \"\n\nهه‌ر ژ كه‌ڤندا هه‌ر چار پارچێن كوردستانێ جهێ گه‌له‌ك مله‌ت و ئاینێن كه‌ڤنار بوویه‌ ئێك ژوان مله‌تان كوردێن ئێزدى نه‌ ژ به‌ر هندێ دبینین جه و شینوارێن وان یێن كه‌ڤن و پیرۆز د كه‌فنه‌ د جه‌رگێ كوردستانێ دا وه‌كی په‌رستگه‌ها پیرۆزا لالش، مه‌زارگه‌هێ شه‌رفه‌دین ل چیایێ شنگالێ، چیایێ مه‌قلوبێ شێخا - مه‌هده‌را بۆزا - كه‌لها ئامادین ل ئامیدیێ، مه‌زارگه‌هێ شێشمس ل ته‌ورێزی مه‌زارگه‌هی شێخوبه‌كر ل دیار به‌كرى - كه‌لها خدرلیاس ل مێردینی كه‌لها شێخ مه‌ند ل حه‌له‌بی) وب ده‌ها مه‌زارگه‌ه و شینوارێن دی.\n\nهه‌ر هه‌فت زێوێن پیرانێ:\n\nئێزدیان هه‌فت زێو هه‌بووینه‌ زێوا میر هه‌سلمه‌مان ل ده‌شتا هه‌ریری، زێوا پیر مه‌همه‌ ره‌شان ل مه‌قلوبی، زێوا پیرافات ل گوندی كیس قه‌لێ، زێوا ئیسیبیا ل ده‌رێ گه‌لیێ لالشا پیرۆز، زێوا پیری جه‌روا ل جه‌روانا ل روژهلاتا سه‌نته‌ری قه‌زا شێخان ب نێزیكی (۲) كم، زێوا مه‌مێ شڤان ل دوبانێ ل رۆژ ئاڤاییێ پارێزگه‌ها دهۆكی ب نێزیكی (15) كم و زێوا ئومه‌ر خاله‌ و هه‌سن چناری ل میرسینى ل كوردستانا باكوور.\n\nرامان ژ زێوێ: زێو ده‌ڤه‌ره‌كا به‌رفرا ژ رووبه‌ره‌كی عه‌ردی یێ پێكهاتییه‌ ژ چه‌ند گوندا ب خۆڤه‌ دگریت و دبێژنی زێوێ ب زمانی عه‌ره‌بى (الوحده‌ الأداریه‌).\n\nهه‌ر زێوه‌كی تایبه‌تمه‌ندیا خو یا هه‌ی و رێورسمێن خۆ یێن جودا و قه‌سیده‌ هه‌نه‌ و جوگرافیه‌ته‌كا سه‌ربخۆ هه‌یه‌ و هه‌ر زێوه‌كی دوو ناڤ هه‌نه‌ ناڤه‌ك یێ خاس و بابچاكیی یه‌ و ناڤه‌ك یێ جه و ده‌ڤه‌رێ یه‌ مینا: زێوا مه‌مێ شڤان، زێوا ده‌شتا دووبانێ، زێوا مه‌حمه‌ ره‌شان، زێوا به‌ر مه‌قلوبى، زێوا جه‌روانه‌، زێوا زوورا، زێوا ئیسیبیا، زێوا ده‌رگه‌لی، زێوا پیرافات، زێوا سه‌ر كه‌ندی و بن كه‌ندی. زێوا پیری ب خه‌لات، زێوا لحفا قایدیا. زێوا ئومه‌ر خالا و هه‌سن چناری زێوا خالتا.\n\nناڤێ زێوێ سێ بۆ چۆن و رامان بۆرا هه‌نه‌ و هه‌رسێ هه‌ر دبنه‌ یه‌ك رامان:\n\n1- زێو ژ زێده‌ بوونا كه‌ره‌مێ یه‌: ده‌مێ هه‌ر خاسه‌ك یا بابچاكه‌كی سه‌ره‌دانا زێوێ كربا ئانكو كه‌ره‌مه‌ك ل وان زێده‌ دبوو، و ناڤ و نیشانگه‌ها وی خاس و بابچاكی خودان سر و كه‌ره‌م دكه‌فته‌ زێوی و ب جهێ ئولی و پیرۆز تێته‌ ناسین.\n\n2- زێو قوناغا دینى یه‌: له‌وما هه‌ر كه‌ سی خودێ ناس و رێبه‌رێن ئولى سه‌ره‌دان ل زێوی كرینه‌ و بورا دبوو قوناغ ل هه‌ر زێوه‌كی ناڤ و نیشانگه‌هێن خاس و وه‌لیێن ساله‌ح و خودان كه‌ره‌م هه‌نه‌ و هه‌تا نهۆ ب ماش و خه‌لات و سر و كه‌ره‌ما خو دناڤدارن و خودان قوناغێن رێیا ئۆلى نه‌. \n\n3- زێو زاویا دینى یه‌ ل دۆرا لالشا نورانى هه‌فت زێو هه‌نه‌ ئانكو هه‌فت زاویێن دینی ویێت هه‌ین و هه‌ر زاویه‌ك ده‌ڤه‌ره‌كی ب خۆڤه‌ گرێده‌ت و زاویا دینی جهێ خودێ ناسینى یه‌ ب ئول و ئه‌ركان و باوه‌ری و ئیمان له‌وما كه‌سانێ خۆ ل زاویا دینی گرتبا داخوازیا وی ب جه تینان و هه‌تا ئه‌و مله‌تێ ئێزدی ب سه‌دق و باوه‌ریێن ئولى دچنه‌ زێوا و مرازا ژ خودێ و خاس و بابچاكا دخوازن و مرازێن وان ب جه‌تێن، زێو و قوناغ و زاویا دینى هه‌ر دزڤرنه‌ ئێك باوه‌ریی و ئه‌ژی جهێ كه‌ره‌مێ و ئولى و ئیمانێ یه‌ و هه‌موو بۆ ئێكانیا خودێ مه‌زنه‌.\n\n.\"\n\n"
      },
      {
        "title": "8-2. زێوا مه‌مێ شڤان ل گۆمه‌لگه‌ها خانكێ ",
        "content": " \"\n\nژلایێ ناڤ و ناسناڤی ڤه‌: ئه‌و ب مه‌مێ شڤان یێ ناسیاره‌، دیاره‌ \"مه‌م\" ناڤه‌ و \"شڤان\" ژی ژ بۆ كارێ وی ڤه‌دگه‌رت، چونكی ئه‌و شڤان و هه‌روسا ژی خودانێ په‌زى بوویه‌ هنده‌ك جاران ب ئاوایی \"مام شڤان\" ژی دهێته‌ گوتن ب ڤێ یه‌كی ناڤێ وی دبته‌ ناسناڤ چونكی \"مام\" ژ بۆ كه‌سیێن دان عه‌مر و ب مه‌به‌ستا رێزگرتنێ دهێته‌ بكارئانین به‌رانبه‌ری \"عم\" یا عه‌ره‌بی دهێته‌ گوتن، ئانكو \"مه‌م\" و \"مام\" ژ هه‌ڤ جودانه‌ هه‌ر چه‌نده‌ گهورینه‌كا بچووك یا رووخساری به‌لی گهورینی د مانایی دا دكت. ل سه‌ر نیشانگه‌ها وی ل مه‌هده‌رێ ل گوندی بوزان - قه‌زا شێخان ب شێوه‌یێ \"مه‌مێ شڤان\" هاتییه‌ نڤیسین، ئه‌وژی نڤیسه‌كا نوویه‌ و چ به‌لگه‌یه‌كه‌ گرنگ نینه‌، ئه‌م پشتا خوه‌ پی گه‌رم بكن و بێژن یا دورست ئه‌ڤه‌، ئانكو نه‌رینین جودا ده‌رهه‌قا ناڤێ مه‌مێ شڤان هه‌نه‌. \n\nزانیاری لسه‌ر مه‌مێ شڤان دكێمن و ژ مالباتا وی تنی ناڤێ برایه‌كی وی مایه‌ دبێژنی عه‌بدولره‌حمان، مه‌زاری وی ژی ل به‌ر مه‌زاری مه‌مێ شڤان ل كومه‌لگه‌ها خانكی و هه‌روسا ل په‌رستگه‌ها لالش ژی هه‌یه‌، دیاره‌ ئه‌و ژ چینا پیرانیین یه‌ و ب پیر مه‌مێ (مامێ) شڤان دهێته‌ ناسكرن، هه‌تا نها هژماره‌یه‌كا زۆر یا پیرێن مه‌م شڤان كو پاشماوه‌یێن مه‌مێ شڤانن ل ناڤ ئێزدیخانێ ل خانكێ - دهۆك، مه‌هه‌تێ - شێخان، گورجستانی، ئه‌رمه‌نستانی و ...هتد هه‌نه‌.\n\nژلایێ چینی ڤه‌: مه‌مێ شڤان \"پیری\" چه‌ند هوز و بنه‌مالانه‌ وه‌ك هۆزا دووملیان، هۆزا خیسكیان هۆزا مه‌روانیان مه‌ره‌بیین\" كرنه‌یان و شه‌رڤیانه‌ \"ئاخره‌تا\" شێخ ناسردینه‌. هه‌روسا مه‌مێ شڤان ژى د بته‌ مریدێ هنده‌ك شێخ و پیران، شێشمس شێخێ مه‌مێ شڤانه‌ و مه‌مان پیرێ مه‌مێ شڤانه‌ پیر هه‌سن.\n\nژلایێ سه‌رده‌می ژیانێ ڤه‌: ئه‌م ژ قه‌ول و به‌یت و ئه‌ده‌بییاتا سه‌رزاری یا ئێزدیان د زانن ئه‌و د سه‌رده‌مێ بازیدی به‌ستامی رابعه‌عه‌ددوی یه‌ و شیخادی یێ بسی موسافر دا ژیایه‌، ئانكو ل ده‌ردورین سالا 1000 ز ، لێ هنده‌ك سه‌رهاتی وی دكه‌نه‌ خوداوه‌ند و وی دزڤریننه‌ كوراهییا دیرۆكی.\n\nژلایێ خوداوه‌ندی ڤه‌: كه‌سایه‌تییا مه‌مێ شڤان وه‌ك خودان (خوداوه‌ند)، ل گۆره‌یی ئه‌ده‌بیاتا ئێزدیان ئه‌و خاس و بابچاكه‌كی ئێزدیانه‌ و خودان كه‌رامه‌ت بوویه‌ د سه‌رده‌مێ شیخادی دا ژیایه‌، ئانكو كه‌ساتییه‌كا راسته‌قینه‌یه‌تی، لێ دیسان ئێزدی ب خاس ناس دكن و دكه‌نه‌ خودان (خوداڤه‌ند)، د ناڤ ئێزدیان دا ئه‌و ب خودانێ په‌زی دهێته‌ ناسكرن، هه‌روه‌سا نڤیسكاران ژی باس ل ڤی بابه‌تی كری یه‌، بۆ نموونه‌: شامیلۆف (پرۆفیسۆر عه‌ره‌بێ شه‌مۆ) ل وێ باوه‌رێ یه‌ په‌ز چالاكی و بزڤینێ د دته‌ مرۆڤی، هه‌روه‌سا دیار دكت یه‌كه‌مین میه (په‌ز) د مێژوویا مرۆڤایه‌تییێ دا ژ لایێ مه‌مێ شڤان ڤه‌ هاتییه‌ خۆدان كرن، بێ گومان ده‌ما وسا بێژت، هنگی مه‌مێ شڤان كه‌ساتییه‌كا بهێز یا دینی یه‌ و مێژوویا وی ژی دزڤرته‌ سه‌رده‌مێن هه‌ره‌ كه‌ڤنار، ئانكو بۆژۆنا ئه‌ده‌بییاتا ئێزدیاتییێ و شامیلۆف هه‌ڤ ناگرن.\n\nوه‌كو د داب و نه‌ریتین هنده‌ك ئێلین كوردان ده‌یه‌ به‌لاڤ ئه‌فسانا مه‌مێ شڤان، دبێژت چینابت ژن هه‌رته‌ جه‌م میها ژ نوو زایی به‌لێ پێدڤی یه‌ ل سه‌ر میری (زلامی) هاریكارییا په‌زا ژ نوو زایی بكت و خوارنی و ئاڤێ بدنێ و ب خودان بكت.  ئه‌فسانه‌ دبێژت هه‌ر ژنه‌كه‌ پێگیرییێ ب ڤێ یه‌كی نه‌كت و هه‌رته‌ جه‌م میها ژ نوو زایی ئه‌و میهه‌ دێ ب ئێشا گوهانان كه‌فت گوهانكی بت و شیر دی ژ گوهانێ وی راوه‌ستت و جاره‌كه‌ دن نازیت.\n\nژلایێ هه‌لكه‌فتان ڤه‌:\n\n تواف ژی هه‌لكه‌فته‌كه‌ دینی جڤاكی یه‌ ب ئاماده‌یا هژماره‌كا زۆر یا خه‌لكی دهێته‌ گێران و تێدا چه‌ند مه‌راسیم تێن كرن وه‌ك گهۆرینا په‌رى یێن هه‌لێلێن قوبان چێكرنا سماتێ توافبوون و به‌ری ژی جریدانه‌ دهاته‌ كرن.\n\nتوافا وی:\n\nتوافا مه‌مێ شڤان هه‌ر سال ئینییا ئێكی ژ مه‌ها گولانی دى بته‌ تواف له‌وما گوتنه‌كا كه‌ڤنار تێته‌ گوتن دبێژن كیژ رۆژ گولانه‌ ئه‌و رۆژ توافا مه‌مێ شفانه‌، هه‌روه‌سا ژ رێورسمێن توافى ڤێخستنا چرایین هه‌موو نیشانگه‌هێن ل زێوی و چێكرنا سماتی و سه‌ره‌دانا خه‌لكن بۆ توافێ ژ دۆر و نێزیك ئه‌و كه‌سێن قه‌ستا تواف دكه‌ن داخازی ژ خودی مه‌مێ شڤان دكه‌ن و مرازا خوژی دخازن.\n\nدانه‌بیا وی:\n\nل وه‌لات شێخ ئێزدیان شێخان و ب تایبه‌تی ژی ل مالا پیرێن مه‌مێ شڤان هه‌رسال د نیڤه‌كا جلێ هاڤینی دا دكن گازیبا دانه‌بیا مه‌مێ شڤان و خه‌لكی گوندی داخواز دكن بهێن ل نیشانێن مه‌مێ شڤان زیاره‌تی بن و سماتا وی بخون.\n\nژلایێ دینی و جوگرافى ڤه‌: ئه‌ف زێوا دكه‌فته‌ باشورى قه‌زا سیمیلی ل ده‌شتا دووبانێ به‌رامبه‌ری كومه‌لگه‌ها خانكی ل گوندێ مه‌مێ شڤان. زێوا مه‌مێ شڤان دكه‌فته‌ دوبانا دنا؛ دوبانا دنا ژى ئێك ژ وان ده‌ڤه‌رێن هه‌ره‌ گرنگه‌ ژ بۆنا مه‌زارگه‌ه و جهێن ئولى یێن ئێزدیاتییێ، هژماره‌كا گوندێن ئێزدیان لێ هه‌نه‌ و دڤان گوندان دا نێزیكی (20،000) هه‌زار كه‌سێن ئێزدی لێ دژین، زێوا مه‌مێ شڤان ژی دكه‌فته‌ ڤێ دڤه‌رێ ب دوراتییا 43كم ژ رووباری دجله‌، ئه‌ڤ ده‌ڤه‌ر سه‌ر ب قه‌زا سێمێلی ڤه‌ یه‌ ل پارێزگه‌ها دهوك كوردستانا عیراقی.\n\n مه‌مێ شڤان ئێك ژ وان خاس و بابچاكانه‌ گه‌له‌ك مه‌زار و نیشانگه‌ه ل ده‌ڤه‌رێن جودا هه‌ن، ژ وان مه‌زاره‌كی به‌رفره‌ه و دیروكی ب ناڤێ \"زیوا مه‌مێ شفان\" ل ده‌ڤه‌را دوبانا دنا ل كومه‌لگه‌ها خانكى - دهوك هه‌یه‌، ئه‌ڤ زێو ب پیروزییێ پشتی په‌رستگه‌ها لالش دهێت، ل رێزا مه‌هده‌را بوزانه‌، چونكی نیشان و مه‌زارێن هه‌موو خاس و بابچاك و ده‌رویشێن ئێزدیاتییێ ل به‌ر هه‌نه‌، ئه‌ڤ مه‌زار بوویه‌ گورستان ژی و گورستانه‌كا زۆر دیروكی یه‌، ده‌ما شیخادی ژ شامێ هاتییه‌ لالش، ئێزدی دبێژن: شێخادی دڤیا ل جهێ ڤێ زێوێ دانت و بژیت، لێ چونكی ده‌ڤه‌ره‌كا پان و راسته‌، نه‌ما و گوت: \"خوه‌ش مه‌كانه‌، لێ ل به‌ر لنگانه‌\" ئانكو وی دڤیا د جهه‌كی ڤه‌ده‌ر دا بت، ژ به‌ر كو خۆداناس ل جهێن ڤه‌ده‌ر و بێ ده‌نگ دگه‌رن، ئه‌و بوو چۆ د په‌رستگه‌ها لالش دناڤبه‌را سێ چیایان دا ژییا و خوداناسی یا خۆ په‌یره‌وكر.\n\nهه‌روه‌سا هه‌ڤشییه‌كێ مه‌مێ شڤان یێ په‌زی كو گۆره‌پانه‌كا به‌رفره‌ه و بازنه‌یی یه‌ ل گوندێ خانكا كه‌ڤن ل كۆمه‌لگه‌ها خانكێ هه‌یه‌، خه‌لك وه‌سا باوه‌ر دكه‌ن ئه‌ڤ هه‌ڤشییه‌ جهێ په‌زێ مه‌مێ شڤان ب خوه‌ بوویه‌، نها جهه‌كی تایبه‌ت و پیرۆزه‌. سلاڤگه‌ها وی ل نێزیك گوندێ زه‌ینییا ل كۆمه‌لگه‌ها خانكێ، نیشانگه‌ها وی ل گوندێ بۆزان-ئه‌لقوش ئێك ل گوندێ ل گوندێ خه‌تارێ، ئێك ل گوندێ گر خاس ل شێخان و هه‌روه‌سا ئێك ل به‌ر مه‌زارێ مه‌همه‌د ره‌شان ل چیایێ مه‌قلوبێ شێخان هه‌یه‌، سه‌ره‌رایی چه‌ند جهه‌كێن وی ل په‌رستگه‌ها لالش، مینا: كانیا شڤانا و ستونا مرازان (جهێ مراز خوه‌ستنێ):\n\nیا مه‌مێ شه‌ڤان و رۆژانه‌\n\nكه‌سكو سۆر خه‌لاتێ ته‌ یه‌ ل ده‌شت و زۆزانا\n\nل لالشێ خه‌لاتێ ته‌ ستوونا مرازانه‌\n\nل شنگالێ ژی گر و قه‌راج ب ناڤێ په‌زێ مه‌مێ شڤان مانه‌. ل ئه‌رمه‌نستان و گورجیستانێ ژی تاس، ستێر (جهێن پیرۆزن ل ناڤ ئێزدی یێن گورجستان و ئه‌رمه‌نستانێ) و مشوور ( ده‌ستخه‌تێن كه‌ڤن یێن پیرانیێنه‌) ب ناڤێ وی هه‌نه‌.\n\nژبلی جهێن پیرۆز، هه‌روه‌سا گوند ژی ب ناڤێ مه‌مێ شڤان هه‌نه‌، بۆ نموونه‌: گوندێ مه‌مێ شڤان (یێ كه‌ڤن) ل كێله‌ك زێوا وی، نها پتری یا خه‌لكێ ڤی گوندی هاتنه‌ دناڤ كۆمه‌لگه‌ها خانكێ دا و ئه‌و ژی ب ناڤێ گوندێ مه‌مێ شڤان (یێ نوو) دهێت ناسكرن، پیرێن مه‌مێ شڤان تێدا دژین، هه‌ر ل كۆمه‌لگه‌ها خانكێ، گوندێ مه‌م شڤانا مریدان ژی دناڤبه‌را گوندێ كه‌به‌رتوو و ربێبیێ دا هه‌یه‌.\n\nهه‌ڤشیی مه‌مێ شڤان:\n\n دكه‌فته‌ دناڤ ئاقاری گوندی زه‌ینیا دا و ل سالا (1984) ی ل دۆر وی بوونه‌ ئاڤاهیی و مال ل گۆره‌یی ژێده‌رێن ده‌ڤۆكی یێ ده‌ڤه‌رێ دبێژن ئه‌ڤه‌ هه‌فشین په‌زی مه‌می شفانه‌ كو ب شێوه‌یێ بازنه‌یی هاتییه‌ لێكرن ب فره‌هییا پتر (70م). لێ مخابن ل سه‌ر ده‌مه‌كی كو ل سالێن هه‌شتییان به‌رێن وی هه‌ڤشی وه‌كو پاشمایه‌كی كه‌ڤن و دێرین و ب شێوه‌یه‌كی ئه‌ندازیاری و ب به‌رێن مه‌زن و جوان هاتبوولێكرن كو دێروكا وی دزڤرته‌ به‌ریا سه‌دان سالان ژلایێ خه‌لكی ڤه‌ ئه‌ڤ به‌ر هاتن راكرن و بێ پویته‌ ما. ده‌مێ دامه‌زرندنا باژێرڤانییا خانكێ ل سالا (2003)ی ئه‌و هه‌فشی جاره‌كا دن ل سه‌ر بنیاتی وی یی به‌ری و ب به‌ران هاته‌ ئاڤاكرن و هه‌تا داوییا سالین هه‌فتییان ده‌مێ ئێشا كوخكی كه‌سه‌ك گرتبا خه‌لكێ قه‌ستا ڤی جهى دكر ب ئنیه‌ته‌كا زه‌لال سێ جاران و ب مه‌شه‌كا ب به‌ز ل دۆر وی هه‌فشی را گه‌ریابا ئه‌و ئێش (كوخك) لى نه‌دما.\n\nسلاڤگه‌ها مه‌مێ شڤان:\n\nدكه‌فته‌ ته‌نشت گوندێ زه‌ینیا ل ئالیبێ باكووری رۆژئاڤا به‌ریا سالا (1987)ی ته‌نێ كێله‌كا به‌را بوو. ده‌مێ خه‌لك ب په‌یاده‌ ژ گوندی زه‌ینیا و خێراڤایی و خانكی دبه‌ر وێ سلاڤكه‌هێ را بووریبا، ئێكسه‌ر ب وێ دووراتییا پتر ژ (6)كم چاڤێ وی ب زێوا مه‌مێ شڤان دكه‌ت و ل وێ سلاڤكه‌هی تواف بوو. هه‌ر وه‌كو تواف بوون ل جهێ پیروزی مه‌مێ شڤان لێ پشتی سالا (1987)ی و راكرنا گوندێن ده‌ڤه‌را دوبانێ و كومكرنا وان د ئاقاری گوندی زه‌ینیا دا كو كومه‌لگه‌ها خانكی ئاڤا بوو، هێدى هێدى ئه‌ڤ سلاڤكه‌ه كه‌ته‌ دناڤ مالاندا و نها ژی وه‌كو ئاقد ل سه‌ر بنیاتا ژوره‌كا (3م * 3م ) هاتییه‌ چێكرن كو بلندییا وی پتر ژ (2م) و ل دۆر ئاقدی وه‌كو شوورهه‌كێ هاتییه‌ لێكرن و خه‌لكێ دبه‌را بیوورت لێ تواف دبن.\n\nژلایی مه‌زار و نیشانگه‌ها ڤه‌: \n\nجهێ وی یێ پیرۆز دكه‌فیته‌ گوندی مام شفان ده‌ڤه‌را دوبانا دنا و گوند ژی ب ناڤێ وی جهێ پیرۆز دهێته‌ ناڤكرن ب زێوا مه‌مێ شڤان كو ل سه‌رده‌مێ شیخادی حه‌فت زێو دناڤ ده‌ڤه‌رێن ئێزدی لێ دئاكنجی هه‌بوون و زێوا مه‌مێ شفان ئێك ژوان حه‌فت زێوا بوو و هه‌ر نیشانگه‌هه‌كا خاس و بابچاكێن ئێزدییان یێن ل په‌رستگه‌ها پیرۆزا لالش ل زێوا مه‌مێ شڤان هه‌نه‌ و ل گۆره‌ی ژێده‌رێن ده‌ڤكی ل سه‌ر ده‌مێ شیخادی وی بخۆ قه‌ستا ڤى جهێ پیرۆز كرییه‌ و ب په‌یڤا خۆ یا شیرین گوتییه‌:\n\nخوه‌ش چی به‌\n\nلێ ل به‌رپێ یه‌\n\nئانكو جهه‌كی خوه‌شه‌ لێ ره‌خ و دوروبه‌رێن وی به‌رداینه‌ و ل به‌ر پێیانه‌ جهێ پیرۆزی مه‌مێ شڤان وه‌كو ژووره‌كا بچوكه‌ (3م * 3م) ب شێوه‌یێ ئاقدی هاتییه‌ چێكرن و په‌ریین سۆر و سپی و زه‌ر و دیوارێ ئاقدی ڤه‌ هاتینه‌ خه‌ملاندن و چرایی وی كه‌سك دناڤدایه‌ ئانكو دناڤ ئاقدی دایه‌ و ل به‌ر ده‌رگه‌هێ ئاقدی وه‌كو سڤده‌ره‌كێ یه‌ كو ژبه‌ر ده‌رچكا ئاقدی هه‌تا به‌ر ده‌رگه‌هێ سڤده‌رێ نێزیكی (4م) و فره‌هییا وی ژی (4م) و ل رۆژێن تواف و جه‌ژنا ده‌مێ خه‌لك قه‌ستا ڤی جهێ پیرۆز دكه‌ن ل ڤێ سڤده‌رێ دروونن و دیوارین وی جهێ چرایی هه‌شت خاسان دهێته‌ ڤێخستن و ئه‌ڤ ئاقد دكه‌فته‌ دناڤ حه‌وشه‌كێدا كو بلندییا دیواری وی پتر (2م) یه‌ و ده‌رگه‌هێ مروڤ تێرا ده‌رباسی وێ حه‌وشێ دبه‌ به‌ری وی دكه‌فته‌ ئالییێ باشوور به‌رامبه‌ر قوبا شێشمس و قوبا ملك شێخسن و شێخ مه‌ند و ل سه‌ر ده‌رگه‌هێ حه‌وشێ په‌یكه‌رێ دووشیرانه‌ دكه‌فنه‌ به‌رامبه‌ر ئێك. ئه‌و ژی ب رامانا هه‌ردوبرا مه‌مێ شڤان و عه‌بدولره‌حمان و ل هه‌ردو دیواری حه‌وشێ یێ رۆژهه‌لاتی ده‌رگه‌هێ و یێ رۆژئاڤایێ ده‌رگه‌ه وێنه‌یێن دو په‌زا ل سه‌ر به‌ره‌كی نكراندی هاتییه‌ چێكرن ئه‌و ژی ب رامانا خوداوه‌ندی په‌زی یه‌. دناڤ حه‌وشا مه‌مێ شڤاندا ئاڤاهییێ شێخادی تێدایه‌ هه‌روه‌كو ده‌رگه‌هێ قاپیا شێخادی ب ئارامێ وی ئه‌ڤ ده‌رگه‌ه ژی ل سه‌ر به‌ره‌كی هاتییه‌ نگارندن و ل هه‌ردو ئالیێن ده‌رگه‌هێ ئاقاهییێ شیخادی لێ ژبه‌ر بوورینا سالان و بارینا بارانی ب سه‌ر دا ئه‌و وێنه‌ وه‌كو به‌ری نه‌مایه‌ و د هندر وێ ئاڤاهیدا یێ كو رووبه‌ری وی دبته‌ (4م * 3م) كو سه‌رێ وی یێ به‌ردایه‌ ئانكو نه‌یی گرتییه‌ ب ده‌هان نیشانین خاس و بابچاكا هه‌نه‌ دناڤ حه‌وشیدا و ئاڤاهییا عه‌بدولره‌حمانی ل سه‌ر رووبه‌ری (5م * 4م) و چه‌ندین نیشانێن دن یێ خاس و بابچاكا هه‌نه‌. دناڤ سنووری زێوێدا قوب و ئاڤاهییێ و ئاقد و نیشانگه‌هێن خاس و پایچاكان هه‌نه‌ وه‌كو من ل پێشی ئاماژه‌ پێدایی گورستانه‌ك كه‌له‌ك كه‌ڤن و مه‌زن دكه‌فته‌ د سنوری زێوێ دا و هه‌تا نها ژی سێ چارێكێن خه‌لكێ ده‌ڤه‌را دنا مرێن خوه‌ ل به‌ر گور دكه‌ن.\n\nژلایێ باوه‌ریێ و ماشێن وی ڤه‌: ئه‌ڤ زێوا دكه‌فته‌ باشورى قه‌زا سیمیلی ل ده‌شتا دووبانێ به‌رامبه‌ری كومه‌لگه‌ها خانكی مه‌مێ شڤان ئیكه‌ ژ خاس و بابچاكێن چینا پیرانێن و هه‌فت جاران وێ هاتیه‌ خه‌لاتكرن و ماشیت وی هه‌نه‌:\n\n1- مه‌مێ شڤان ب خوداوه‌ندی په‌زی تێته‌ ناسین و هه‌تا نهۆ ژی د ئێزدیاتیێ دا خودان په‌ز به‌رخی سه‌ر كۆزى ده‌نه‌ مه‌مێ شڤان وه‌ك خێر و قوربانی و هه‌روه‌سا ده‌مێ ئێش و نه‌خوشیێن په‌زی تین دوو (زه‌نگلین ئاڤا په‌زى) یێن هه‌ین مالا مجێوری (پیرێن مه‌مێ شڤان و خودان په‌ز دێ قه‌ستا مالا مجێوری كه‌ن و دێ داخازا زه‌نگله‌كێ كه‌ن و دێ به‌رخه‌كی ب خێرا ناڤێ خودێ و مه‌مێ شڤان سه‌ر ژیكه‌ن و دێ زه‌نگلێ به‌نه‌ ناڤا وی په‌زێ نه‌خوش و دێ شه‌ڤه‌كێ ل ناڤ په‌زی مینت و بائانه‌هییا خودێ و مه‌مێ شڤان ئه‌و ئیش نامینت و ئه‌و په‌ز به‌رو خێر دبت.\n\n2- مه‌مێ شڤان خودانێ مرازایه‌ و هاتیه‌ خه‌لاتكرن ب ستونا مرازا ده‌مێ مه‌مێ شڤان ل خورستانی و میر براهیمی ئاده‌ما هاتى بۆ لالشا نورانى ب رێڤه‌ گه‌هشته‌ مه‌مێ شڤان و گوته‌ مه‌مێ شڤان تو كه‌په‌نی خۆ بده‌ من و ئه‌ز دێ چوخی خو ده‌مه‌ته‌ مه‌مێ شڤان گوت ئه‌ز ناده‌م و من ته‌مایی ل چوخی ته‌ نینه‌ میر براهیم گوت: چوخی من چل توومانه‌ خه‌رج و خه‌راجه‌ مسرێ و هه‌فت سالانه‌ و به‌سی ته‌ و چه‌ند سالانه‌، مه‌مێ شڤان ئاگره‌ك (دادا) هلگر و هنده‌ك ژ چۆخێ میر براهیم دناڤ كر و به‌رێ خو دایی هه‌موو بونه‌ مار و دووپشك و دیسان ئاگره‌كی دی هلكر و هنده‌ك ژ كه‌په‌نێ مه‌مێ شڤان هاڤێته‌ سه‌ر ئاگری و بووا نووره‌ك و چۆ هه‌تا ب عه‌زمانێ و ئه‌مین جبرائیل هات ل به‌روان سه‌كنی و گوته‌ مه‌مێ شڤان\n\nیا مه‌مێ ئه‌مین\n\nخه‌لاته‌ك بۆته‌ نازل بوو ژ عه‌زمین\n\nچاك و مۆمن ده‌ستێت خۆ پاڤینێ دى بنه‌ مراز حاسلین\n\nله‌وما مه‌می شڤان ژ خورستانى قه‌ستكر هاته‌ لالشێ و سلتان شیخادی گوت: شكه‌فتا مرازا یا مه‌مێ شڤانه‌ و ستوونا مرازا ل شكه‌فتی دانا و هه‌تا نهۆ هه‌ر كه‌سێ سێ چارا ده‌ستێن خۆ پاڤێته‌ ستوونا مرازا ب ئانایا خودێ و سلتان شیخادی و مه‌مێ شڤان دێ مرازا وێ حاسل بت و دى ب جه‌ئێت.\n\n3- مه‌مێ شڤان ب خودانی ئاگروكی تێته‌ ناسین، ئاگرۆك نه‌خوشیه‌كا پێستی یه‌ و هه‌ر كه‌سێ ئاگروك لی په‌یدابت دى قه‌ستا ئوجاغا مه‌مێ شڤان كه‌ت و هه‌ر پیره‌ك ژ پیرێن مه‌مێ شڤان هه‌ستا و به‌رستا ل سه‌ رۆی ئاگرۆكی بژه‌نت ئه‌و ئاگرۆك نامینت و ئه‌و كه‌س دێ ساخبت، و هه‌ر وه‌سا كه‌سانی هه‌فت سالا شڤانى كربت ل خاترا وێ شڤانیێ ئه‌و دقارت هه‌ستا و به‌رستا ل سه‌ر ئاگرۆكێ بژه‌نت و دێ بێژت ب ده‌ ستورا خودێ و مه‌مێ شڤان و ئه‌و ئاگرۆك نامینت.\n\n4- مه‌مێ شڤان ب خودانێ بیروفێ تێته‌ ناسین، بیروڤا دێم و یا ئاڤێ و ێت هه‌ین و بیروڤا دگه‌ل سه‌ر و بنێت هه‌یڤێ كاردكه‌ت ئه‌و یا مه‌مێ شڤانه‌، هه‌ر كه‌سێ بیرۆڤ لێ په‌یدابت دێ قه‌ستا مزاریان نیشانگه‌ها مه‌مێ شڤان كه‌ت و مجێورێ تۆبه‌ركێ (ئاخێ) لى ده‌ت و ل سێ چارشه‌مبووا دێ دووباره‌كه‌ت و ب ئانایـا خـودێ و مه‌مێ شڤان دێ به‌رو خێریت.\n\n5- مه‌مێ شڤان ب خودانی ئاشی تێته‌ ناسین، ژ سر و كه‌ره‌ما مه‌مێ شڤان خودێ دابوویێ، له‌وما ده‌مێ شێخادی ل لالشێ گۆت: ئه‌ڤه‌ مه‌مێ شڤان ئاشڤانێ ئاش و دۆلانا، گۆتنا مه‌مێ شڤان خێر خوازی و ریێا راست و مه‌عریفه‌ت بوو و هه‌روه‌سا ژ قه‌ولێ ناشێ مه‌حه‌به‌تێ ده‌ته‌ دیاركرن و دبێژت:\n\nخۆزكا منه‌ ب وی مێری\n\nپه‌دشایی خووندیه‌ به‌ر دێری\n\nهه‌ڤرانه‌كی ل ئاشێ مه‌حه‌به‌تێ ب هێری\n\nئه‌و بوو ئاشێ مه‌حه‌به‌تێ\n\nبه‌رێ وێ ژ حه‌قیقه‌تێ\n\nئاڤا وی ژ مه‌عریفه‌تێ\n\n6- مه‌مێ شڤان ب خه‌لاتێ نورانى هاتیه‌ ناسین، مه‌مێ شڤان ژ شه‌رقی و هه‌تا ب شامی و ژهندێ و هه‌تا ب زۆزانى خالتانیێ و ژ خۆرستانی و هه‌تا ب چیایێ شنگالێ شه‌وق و نوور ژی دباری و ژ ئه‌ده‌بی دینی ده‌ته‌ دیاركرن مه‌مێ شڤان و نوورا ژی دباری ژ قه‌سیدا مه‌مێ شڤان:\n\nبینن بینن\n\nبۆری مه‌مێ بینن\n\nزینى ل سه‌ر دابینن\n\nمه‌م ژ نوورا بخوینن\n\n*    *    *\n\nبورێ مه‌مێ ئانی \n\nزین كر وه‌كا د زانی\n\nمه‌م ل سه‌رێ مه‌یدانی نوورانی\n\n*    *    *\n\nشێر بۆرێ مه‌مێ یه‌\n\nژ نوورێ ته‌یسی ژ سه‌ر هه‌تا پێ یه‌\n\nمه‌مێ شڤان چاكه‌كێ خودێ یه‌\n\n7- مه‌مێ شڤان ب شڤانێ لالشێ دئێته‌ ناسین، پشتی مه‌مێ شڤان شه‌ش خه‌لات وه‌ركرتین ول لالشا نوورانی شیخادی خه‌لاتی هه‌فتی دایی ئه‌وژی شڤانی لالشێ ژ به‌ر وێ نوورا وی، شیخادی گوت: هه‌ر جهێ مه‌مێ شڤان لى حازربت ئه‌و ده‌ر جهێ رێزی مه‌عریفه‌تى یه‌ و له‌وما كره‌ شڤانێ لالشێ و هه‌تا نهۆ گه‌له‌ك قه‌ستا شكه‌فتا مرازی یا مه‌مێ شڤان دكه‌ن ل لالشێ و دبێژن یا خودێ و مه‌می شڤان تو شڤانی دنیایی و (لالشێ) و خودانی مرازایی تو مه‌ ژ لالشێ بێ مراز ڤه‌نه‌گیرێ تو مرازا خودان ئیمانه‌ و مه‌ بكه‌ی.\n\nژلایێ به‌رهه‌می ڤه‌: مشور و ده‌ستخه‌تێن تاریخی یێن ب ناڤێ مه‌مێ شڤان هه‌نه‌ كو تایبه‌تن ب مرید و پیرێن مه‌مێ شڤان ڤه‌، هه‌روه‌سا ناڤێ وی د گه‌له‌ك تێكستێن دینێ ئێزدیان ده‌ دهیت، وه‌ك: تێكستێ (درۆزێ)، قه‌ولێ شێخ و پیران، قه‌سیدا مه‌مێ شڤان (ب ناڤێ وی یه‌)، قه‌ولێ (میر براهیمێ ئاده‌ما)، دوعایا فه‌رزێ و ستێرا دمبلقاپێ. ئه‌ڤ ژی چه‌ند سه‌به‌قه‌ ژ قه‌سیدا مه‌مێ شڤان:\n\n( ب ده‌ستوری خودێ )\n\nبینن بینن\n\nبۆرێ مه‌مێ بینن\n\nزینی ل سه‌ر دابینن\n\nته‌نگا لێ ب شدینن\n\nمه‌م ژ نورا بخوینن\n\n*    *   *\n\nبۆرێ مه‌مێ ئانی\n\nزین كر وه‌كه‌ دزانی\n\nمه‌م ل سه‌رێ مه‌یدانێ نوورانی\n\n*   *   *\n\nبۆرێ مه‌مێ شی یه‌\n\nره‌ش كربوون ده‌ست و پێ یه‌\n\nمه‌م خاسێ خودێ یه‌\n\n*   *   *\n\nشێر بۆرێ مه‌می یه‌\n\nره‌ش كربوون ده‌ست و ئه‌نی یه‌\n\nناڤ خاسێت شیخادی یه‌\n\n*   *    *\n\nمه‌م خه‌لكێ دوو بێری\n\nگونه‌هكارا نه‌ ئازێری\n\nهه‌موو ژ شیخادی دڤێ\n\n*   *   *\n\nئه‌و قوبا ل دوبانه‌\n\nدوو شێر ل سه‌ر راوه‌ستانه‌\n\nیه‌ك مه‌مه‌ یه‌ك عه‌بدلره‌حمانه‌\n\n*   *   *\n\nداسنی كوولو جه‌مه‌\n\nدووملی ب قه‌ومێ خوه‌ڤه‌\n\nل پێَ پرا سه‌لاتێ مه‌مه‌ شاباش مه‌مه‌\n\n( ئه‌م د كێمن، خودێ یی ته‌مامه‌ )\n\nژلایێ سه‌رهاتیێ ڤه‌: دبێژن، مه‌مێ سڤان زمانێ گیانه‌وه‌ران د زانی و دكاری دگه‌ل وان باخڤت، د ئێك ژ وان سه‌رهاتییان دا هاتییه‌، مه‌مێ شڤان شڤانێ میره‌كی بوو، ل چۆلێ هنده‌ك گورگ هاتن گۆتنه‌ وی ئه‌م د برسینه‌ میهه‌كێ بده‌ مه‌. مه‌مێ شڤان گۆته‌ وان گۆرگا: ئه‌ڤ په‌زه‌، نه‌ په‌زێ منه‌، ئه‌ز دێ چمه‌ مال بێژمه‌ خودانی، هه‌گه‌ر گۆت: بده‌ وان، ئه‌ز دێ دمه‌ وه‌، ئه‌گه‌ر گۆت: ئه‌ز ناده‌مه‌ وه‌. دبێن مه‌مێ شڤان چۆ گۆته‌ خودانی (میر)، به‌لێ میر باوه‌ر نه‌كر و گۆت: نها وان گورگان په‌ز هه‌موو خواری یه‌، به‌لێ پشتی میر ب چاڤێ خۆ دیتی، ژنو زانی مه‌مێ شڤان نه‌ مرۆڤه‌كی سروشتی یه‌، به‌لكو كه‌ساتییه‌كا پیرۆزه‌ و خودێ حه‌ژێكری یه‌.\n\nژلایێ پیرۆزیێ و نیشانگه‌ها ڤه‌: زێوا مه‌مێ شڤان یه‌ك ژ وان مه‌زارگه‌هێن هه‌ره‌ گرنگه‌ د ئێزدیاتیێ دا وه‌كه‌ مه‌هده‌را بوزان پشتی په‌رستگه‌ها پیرۆز یا لالش باوه‌رییا ئێزدیان وسا ژیره‌ دچت ده‌ما ب رێیا كه‌ره‌مێ چه‌ند خاس و قه‌له‌نده‌ره‌كان ( دناڤ وان ده‌ بازیدێ به‌ستامێ) زانی شیخادی دێ ژ شامی ڤه‌گه‌رته‌ لالش، هنگی ل ڤێ دڤه‌رێ بازیدێ به‌ستامی و رابعه‌ عه‌ده‌وی یه‌ و چه‌ند خاس و قه‌له‌نده‌ره‌كێن دن ل هێڤییێ مانه‌، ده‌ما شیخادی هاتی دخوه‌ست ل ڤی جهێ بمینت، لێ ژ به‌ر كو جهه‌كی دیار و ئاشكه‌را بوو لێ نه‌ما، ئانكو لالش ل وێرێ ئاڤا نه‌كر و وی دڤییا د جهه‌كی ڤه‌ده‌ر و ڤه‌شارتی دا بمینت له‌ورا ژی ژ ڤێ جهێ زیوا مه‌مێ شفان را گۆت: \"خوه‌ش مه‌كانه‌، لێ ل به‌ر لنگانه‌، ئانكو ئه‌ڤ جهه‌كی گه‌له‌كی پیرۆزه‌ نها ژی چه‌ندین نیشانگه‌ و قوب و شینوار و سه‌مبولێن كه‌ڤناره‌ لێ هه‌نه‌ ئێزدی دبێژن: هندی رۆژێن سالی نیشانگه‌ه و جهێن ئولی یێن خاس و بابچاكان ل به‌ر ڤی مه‌زاری هه‌نه‌ لێ ب مخابنی ڤه‌ دبێژم گه‌له‌ك ژێ ووندا بوونه‌ و مجێور و خلمه‌تكارین به‌ر ڤێ زێوى دكارن ب تنی نێزیكی سه‌دان ناس بكن ئه‌وژی ژ به‌ر كو ژ كه‌ڤن دا ل سه‌ر نیشانگه‌هێن وان ناڤێ وان نه‌هاتییه‌ نڤیسین.\n\nنیشانگه‌ه و خاس و بابچاكێن ئه‌ڤێ زێوا مه‌مێ شڤان هژمارا وان زێده‌ تره‌ ژ (366) وه‌كا هژمارا رۆژێن سالێ، ل گور گوتنا مجێورین ئه‌ڤێ زێوی گه‌له‌ك نیشان نه‌ماینه‌ و ناڤین هنده‌كه‌ خاسا و بابچاكان نه‌ماینه‌ و هه‌ر چه‌نده‌ ئه‌ڤێن ماین هه‌موو هاتینه‌ نڤیسین و ل هه‌موو هێڤارین ئینییا و چارشه‌مبووا و جه‌ژنا چرایێن وان تێنه‌ ڤێخستن و بتریا نیشانگه‌ها هاتینه‌ ئاڤاكرن (چێكرن) نووكرن.\n\n.\"\n\n"
      },
      {
        "title": "8-3. زێوا پیر ئیسیبیا ل قه‌زا شێخان ",
        "content": " \"\n\nژلایێ ناڤ و ناسناڤی ڤه‌: ئه‌و ژ چینا پیرایه‌، له‌ورا ژی \"پیر\" چۆیه‌ دگه‌ل ناڤێ وی، ناڤێ وی ب دوو شیوه‌یان دهێته‌ گۆتن: \"ئیسیبییا\" یان \"ئیسبییا\"، كو هه‌ردوو ژى ئێك ناڤن. هه‌روسا د قه‌سیده‌یا وی ب خود دا، ناڤێ وی ب دوو ئاوایێن جوداتر ژی هاتی یه‌، یا ئێكی: \"ئیسی\": \n\nئه‌سه‌یی، تو ئیسی\n\nنوره‌ك ل سه‌ر دئیسی\n\nتو یار عه‌مه‌ر قه‌بیسی\n\nهه‌ر كورتكرییا ناڤێ ئیسیبییایه‌، سه‌به‌قه‌ك دن ژ قه‌سیدێ، ناڤێ وى \"ئیسۆ\" هاتى یه‌:\n\nئیسۆ ئبن ئادى\n\nچاكییا په‌دشانی\n\nئیسۆ بوو خزنه‌دارێ شیخادی\n\nهه‌ر ژ قه‌سیده‌یا وی دوو ناسناڤێن دن ده‌ردئێخن، ئه‌و ژی \"لاوێ ئیسیبییا\" و \"سه‌ردار\":\n\nسلێت جندییا\n\nژ خزینا ئادییه‌\n\nدا ده‌ستی لاوى ئیسبییا\n\n*   *    *\n\nزێوا ده‌ر گه‌لییه‌\n\nتی هه‌ینه‌ ته‌لپێت وه‌لییه‌\n\nسه‌ردار ئیسبییا\n\nئانكو ب كورتی، ناڤێ وی ب ڤان ره‌نگان دهێت:\n\nئیسبییا\n\nئیسیبییا\n\nئیسیبیانی\n\nئیسی\n\nئیسو\n\nلاو \"لاوێ ئیسیبییا \"\n\nسه‌ردار سه‌ردار ئیسیبییا\". و ...هتد.\n\nمینا د سه‌به‌قه‌یه‌كه‌ قه‌سیده‌یێ دا دهێت، \"ئیسبییا \" ب پسێ ئادى د ده‌ت زانین، لێ نه‌ دیار كیژان ئادی یه‌:\n\nئیسۆ ئبن ئادى\n\nچاكییا په‌دشانی\n\nئیسو بوو خزنه‌داری شیخادی\n\nژلایێ كه‌سایه‌تییا پیر ئیسیبییا:\n\nپیر ئیسیبییا د ئه‌ده‌بییاتا دینێ ئێزدیان دا ب پیره‌كی هێژا و وه‌كه‌ دور هاتی یه‌ سالۆخكرن، ب ناڤ و ده‌نگ بوویه‌، له‌ورا ژی گۆتنێ یه‌ تو ب شه‌وقی و دئیسی:\n\nقه‌درێ مێران یی پره‌\n\nهنجیێ ناسى بوو ئه‌و سوره‌\n\nئیسیبیا وى دئیسیێت وه‌كه‌ دوره‌\n\nهه‌روه‌سا پیره‌كی ل رێ یا دینێ خۆ بوویه‌، ژبۆ ماوه‌یێ چل سالان چله‌ و مجاده‌ گرتینه‌، خوه‌دایێ خوه‌ په‌رستی یه‌:\n\nسه‌برا مێرانی وه‌یه‌\n\nچل سالا مجاده‌یه‌\n\nئیسیبیا عه‌باده‌تا میری خۆیه‌\n\nپیر ئیسیبییا، هه‌ڤالێ عومه‌ر قه‌بیسی و مه‌همه‌د ره‌شان بوو، قه‌سیده‌یا وی ئاماژه‌یێ ب ڤێ چه‌ندێ دكت، ئه‌ڤه‌ ژی دوو خۆداناس بوون ل لالش و مه‌قلوبێ شێخا و ده‌ردۆر ژیانه‌، بابچاك و خوه‌داناسی بوون، باوه‌ره‌یه‌كا موكم ب سور و كه‌ره‌ما شیخادی هه‌بوون:\n\nئه‌سه‌یی، تو ئیسیبی\n\nنوره‌ك ل سه‌ر دئیسی\n\nتو یارێ عه‌مه‌ر قه‌بیسی\n\n*   *   *\n\nئه‌سه‌یی ئیسیبیانی\n\nخزنه‌دارێ په‌دشانی\n\nتو یارێ شێر مه‌همه‌د ره‌شانی\n\nپیرێن پیر ئسیبییا دبێژن: پیر ئیسیبییا خودان گولی یێن سۆر بوو، هه‌روه‌سا ژی جلكێن سۆر دكرنه‌ به‌ر خوه‌، له‌ورا ژی ل سه‌ر خاترا خودانێ خوه‌، هه‌تا نها پیرێن پیر ئیسیبییا جلكێن سۆر ناكه‌نه‌ به‌ر خوه‌.\n\nچاڤپێكه‌فتنا شیخادی و پیر ئیسیبییا:\n\nزێو و جهێ پیر ئیسیبییا ل ده‌ر گه‌لییێ لالش بوو، له‌ورا ده‌مێ شیخادی ژ شامێ هاتی یه‌ لالش پیر ئیسیبییا دیتی یه‌، د ڤێ ده‌ربارێ دا دایی \"نجما ئیسماعیل مراد\" دبێژت: ئیسیبییا رێ و درب قوت دكرن، ده‌مێ شێخادی ژ شامێ هاتی، هاته‌ نك، گۆتێ: چی كه‌رامه‌ت ل نك ته‌ هه‌یه‌ ته‌ رێ قوت كری؟ پیر ئیسیبییا ده‌ست هاڤێته‌ داره‌كی سۆتی و ل ئاخێ دا، گۆت: ل كه‌ره‌ما شێخێ من شیخادی، دار خه‌ملی هاته‌ ده‌ستی، شیخادی گۆتێ: كه‌ره‌مكه‌ وه‌ره‌ ناڤ خزنا من، و بوو خزنه‌دارێ شیخادی، تانج و حلێن وی خزنه‌ دكرن، هه‌روه‌سا ژی بوو سه‌ماكێشه‌كی وی، ده‌ما جوامێران ل سه‌رێ چیایێ عه‌ره‌فاتێ سه‌ما دكێشان، پشتی ختمبوونا سه‌مایێ، دڤییا پیر ئیسیبییا مه‌رزوو هاڤێتبا سه‌ر تانج و حلان و خزنه‌ دكرن.\n\nژلایێ كاری ڤه‌: د قه‌سیده‌یا وی دا دهێته‌ گۆتن پیر ئیسیبییا خزنه‌دارێ شیخادی بوو، ئانگو خێر و خێراتێن په‌رستگه‌ها لالش د ده‌ست وی دا بوون، له‌ورا ژی هه‌تا نها خزنا وی ل په‌رستگه‌ها لالش ب ره‌خ ده‌رگه‌هێ كانییا زمزمێ ڤه‌ هه‌یه‌، ده‌ما مرۆڤ، ئانكو دكارن بێژن، دیوارێ ده‌رگه‌هێ زمزمێ و خزنێ یه‌كه‌، ئه‌ڤ ژی چه‌ند سه‌به‌قه‌ ژ قه‌سیده‌یا وی ڤی كاری د سه‌لمینن:\n\nئیسۆ ئبن ئادی\n\nچاكیا په‌دشانی\n\nئیسۆ بوو خزنه‌دارێ شیخادی\n\n*   *   *\n\nسلێت جندییا \n\nژ خزینا ئادییه‌\n\nدا ده‌ستێ لاوێ ئیسیبییا\n\nژلایێ مه‌زار و دینی ڤه‌: زێوا پیر ئیسیبیا دكه‌فته‌ ناڤبه‌را قه‌زا شێخان و په‌رستگه‌ها لالشا نورانی دبێژنی زێوا ده‌رگه‌لی، ئه‌ڤ زێوا ئێكه‌ ژوان جه و شینوارین پیرانین یێن هه‌ره‌ كه‌ڤن و پیرۆز ل جه‌م كوردێن ئێزدی. ئه‌ف جهێ پیروز (زێوه‌) دكه‌فته‌ باكووری قه‌زا شیخان ب نێزیكی (5) كم و دكه‌فته‌ باشووری رۆژهلاتا په‌رستگه‌ها لالش ب نێزیكی ( 6كم)، ئانكو دكه‌فته‌ ده‌رێ گه‌لیێ په‌رستگه‌ها پیرۆزا لالش لوما یه‌ ناڤداره‌  ب زێوه‌ ده‌ر گه‌لی، به‌لێ هه‌موو زێوێن ئێزدیان ب چینا پیرانیێ ڤه‌ دگرێداینه‌ له‌وما دبێژنێ زێوا ( پیرێ ئیسیبیا). \n\nگه‌له‌ك مه‌زار و جهێن پیرۆز یێن گرنك ب ناڤێ پیر ئیسیبییا دناڤ ئێزدیان دا هه‌نه‌، بۆ نموونه‌: مه‌زاره‌كی وی ب ره‌ح مه‌زارێ شێحوبه‌ركر ڤه‌، هه‌روه‌سا كۆلانه‌ك و خزنه‌ك (ئاڤاهییه‌كه‌ بچووكه‌ ب ره‌خ ده‌رگه‌هێ كانی یا زمزمێ ڤه‌) ل په‌رستگه‌ها لالش هه‌نه‌، نیشانگه‌ها وی ل به‌ر مه‌زارێ مه‌همه‌د ره‌شان ل چیایێ مه‌قلوبێ شێخان هه‌یه‌، نیشانگه‌هه‌كا دن ل گوندێ خه‌وشابا هه‌یه‌. هه‌روسا زێوه‌ك ژی ب ناڤێ وی ل ده‌رگه‌لییێ لالشێ هه‌یه‌، ئه‌ڤ زێو دكه‌فته‌ د دوو ریانا په‌رستگه‌ها لالش و گوند و شینوارین خنس دا، هه‌تا نها ژی پاشماوه‌ێن زێوێ مایه‌، لێ یا بێ خودانه‌، د سه‌ر هندی را ده‌ڤه‌ره‌ك دیرۆكی و پیرۆزه‌، زێو د ئێزدیاتییێ دا جهێن گه‌له‌ك پیرۆزن و پیرۆزی یا وان پشتی په‌رستگه‌ها لالش دهێت، ژ به‌ر كو د هه‌ر زێوه‌كێ دا نیشانگه‌هێن هه‌موو خاس و بابچاكێن ئێزدیاتییێ لێ هه‌نه‌. دایی (نجما ئیسماعیل مراد) دبێژت: ئه‌ڤ زێو گه‌له‌كا به‌رفره‌ه بوو، دوو ئاقد لێ بوون، ئێك یه‌ مه‌زن بوو و ئێك یه‌ بچووك بوو، ده‌رێ ئاقده‌كێ ل رۆژهلات بوو، ئیكێ ل روژئاڤا بوو، جولانه‌كه‌ تێدا بوو ل به‌رامبه‌ری شباكێ هه‌ر كه‌سه‌كی چی مرازه‌ك خواستبا، د شباكی را به‌ر دهاڤیتنه‌ جولانی دا سندرووكه‌كا مه‌زن یه‌ ل به‌ر ڤێ ئاقدی بوو و تژی سه‌ر په‌ری بوو، به‌ر ده‌حلا وی یه‌ تژی دارێن زه‌یتوونا و جوراوجور بوون، د گوتنی ده‌حلا پیر ئیسیبییا. ئه‌ڤه‌ چه‌ند سه‌به‌قه‌ ژ قه‌سیده‌یا وی وێ یه‌كێ د سه‌لمینن كو ئه‌و زێو یا وی یه‌:\n\nزێوا ده‌رگه‌لی یه‌\n\nتێ هه‌ینه‌ ته‌لپێت سواره‌\n\nئیسیبیا سه‌ر داره‌\n\n*   *   *\n\nزێوا ده‌رگه‌لیێ هه‌كاره‌\n\nتێ هه‌ینه‌ ته‌لپێت سواره‌\n\nئیسیبیا سه‌ر داره‌\n\n*   *   *\n\nزێوا ده‌رگه‌لیێ لالشه‌\n\nهه‌ى شێرۆیێ ل لالشه‌\n\nئیسیبیا ب ته‌  نه‌شێ\n\nل جه‌م ئێزدیێن ئه‌رمه‌نستانێ، مه‌ره‌بی یێن پیرێن ئۆمه‌رخاله‌ ژ مالا پیرێن ئیسیبییانه‌، لێ ل عیراقێ، ئێزدی دبێژن: ئۆمه‌رخالی پیرێن ئیسیبییانن، ئان ژی پیرێن ئیسیبییا مرێدین ئۆمه‌رخالی نه‌.\n\nژلایێ باوه‌ریێ  و ماشێن وی ڤه‌:  پیرێ ئیسیبیا ئێكه‌ ژ خاس و بابچاكین چینا پیرانیێ یێن ئێزدیان، ل گۆر قه‌سیدا پیرێ ئیسیبیا چل سالی خزمه‌تا لالشێ كریه‌ و خزنه‌دارێ شیخادی بوویه‌، له‌وما دبینین نیشانگه‌ها وی ب لالشێ هه‌یه‌ ل پشت مه‌زارگه‌هێ شیخوبه‌كر و هندرو ژوردا هه‌یه‌، به‌لێ چه‌ندین ماش هه‌بووینه‌:\n\n ماشێ ئێكێ: وه‌ك خودانی مرازێ دئێته‌ ناسین، به‌لێ هه‌گه‌ر ژنه‌ك (ئافره‌ت) یه‌ بێ پچووك با دی قه‌ستا ڤى زیوێ كربا، به‌لێ دزكى ئاقدی دا (هێلانه‌ك) جولانه‌ك هه‌بوو، ئه‌و جۆلانه‌ یه‌ گرێدای بوو ب لایه‌كى تاقێ ئاقدێ ڤه‌، ئه‌وێ ژنكێ ئافره‌تێ ئه‌و هێلانه‌ سێ جارا تینا و دبه‌ر و دبر هژاندن مه‌ره‌م ژێ ب جه ئینانا مرازا وێ ب ناڤێ خودێ و پیر ئیسیبیا دى مرازا وی ژنی با ، هه‌روه‌سا دزگی ناقدی دا سندرووكه‌ك هه‌بوو و په‌ری ل سه‌ر راخستی بوون.\n\nماشێ دوویێ: به‌ركێن ئیسیبیا ئه‌م ئێزدى وه‌ك توبه‌رك ب كاردئینین بو پچووكین خو ، به‌ركێن پیرێ ئیسیبیا هه‌ر ژ كه‌ڤن دا و هه‌تا ئیرو دكه‌نه‌ دناڤ پارچه‌كه‌ قوماشی دا ب شێویێ نفشتكـ دهاته‌ دروستكرن و دكه‌ینه‌ ستوین پچووكین خو دا ب مه‌ره‌ما دوركرن و چاره‌سه‌ریا ژ ئێش و نالا وه‌ك بیرۆڤێ، نه‌خاسمه‌ بیرۆڤا ب قولپت و یه‌ غه‌دار بت، هه‌روه‌سا ئه‌و گیاندارا شیردار وه‌ك چیل و په‌ز یا شیری وی تێ كێم با دێ خودانی وی به‌ركه‌ك ژ به‌ركێن ئیسیبیا دى سێ جارا ل گوهانێت وی گێرابا ب قه‌وه‌ تا خودێ و پیر ئیسیبیا دى شیرێ وێ گیاندارێ زێده‌با. هه‌روه‌سا كه‌سه‌كی گوهێ وی ئیشابا، ئاڤ ب كولكی د به‌ردانه‌ گوهێ وی. پیر ئیسیبیا چل سالا خزمه‌ت و عبادات ل لالشێ كرییه‌ و خزنه‌ داری شیخادی بوویه‌ و نیشانا وی یا ل لالشێ دهندرودا ئانكو د ژوردا واهه‌ی.\n\nمجێوری زێوێ: هه‌ر ژكه‌ڤندا بنه‌مالێن پیر ئیسیبیا مجێورى و ساخبیرى ل ڤی ئاقدى كریه‌ هه‌روسا ل هه‌موو هێڤارێن رۆژین چارشه‌مبووا و ئینییا چرایێ ئه‌ڤی ئاقدی هاتییه‌ ڤێخستن، مجێورى ئه‌ڤێ زێوی هه‌تا نهۆ ژه‌ دئاكنجی نه‌ ل سه‌نته‌رێ قه‌زا شیخان.\n\nژلایێ هه‌لكه‌فتان ڤه‌: رێ و رسمێن ل به‌ر زێوا پیر ئیسیبیا هاتینه‌ گێران:\n\nهه‌ر سال ژ چریا دوویێ دئینییا ئێكێ دا ژ چلی زفستانێ رێورسمێن تایبه‌ت دهاتنه‌ گێران ل به‌ر ئه‌ڤێ ئاقدا زێوی دگوتنی بانگیرا پیر ئیسیبیا بۆ گیرانا ( ئینان و برنا ) با گورانی ل سه‌ربانێ ڤێ ئاقدێ پشتی خه‌لكێ ده‌ڤه‌رێ قه‌ستا ڤی جیهێ پیروز كربا، بانگێر ئانكو برن و ئینانا باگورانی ل سه‌ بانێ ئه‌ڤی ئاقدی، مه‌ره‌م ژی ئه‌و بوو دا بانێ فى ئاقدى دلوپه‌ نه‌ كربانه‌.\n\nپشتی ڤێ رێ و رسمێ ژلایێ مجێوری زێوێ ڤه‌ سمات دهاته‌ جێكرن و به‌لاڤكرن ل سه‌روان كه‌سێن ئاماده‌، به‌لێ ل وی روژی خه‌لكی ده‌ڤه‌رێ دێ كربا ( دوانه‌بى ) ب تایبه‌ت خه‌لكێ قه‌زا شێخان بیرسته‌كێ و ئیسیا و هه‌ر ماله‌كێ دی سه‌ربره‌ك سه‌رژی كرن ب ناڤێ خودێ و پیر ئیسیبیا به‌لی چه‌ندین گوندین دی یێن ئێزدیان به‌شداری دڤان رێورسما دا كربا وه‌ك گوندێ بیرسته‌كی، ئیسیا، گه‌لیێ خودێدای، مووسه‌كا ده‌ری گه‌لی، به‌لێ مخابن ئه‌ڤ ئاقده‌ نه‌مایه‌ واهاتییه‌ هه‌لوه‌شاندن ل سالا (1988) ز ب ده‌ستین رژێما به‌عس وه‌ختى ئه‌نفالێن ره‌ش ل سه‌ر كوردستانی، به‌لێ هه‌تا نهۆ ژی شوینوارێن ئه‌ڤی ئاقدی د ئاشكرانه‌.\n\nژلایێ روحانی ڤه‌: پیر ئیسیبییا گه‌له‌ك مرید د ناڤ ئێزدیخانێ دا هه‌نه‌، ئه‌ڤ عه‌شیر مریدێن وینه‌، شێخێن سوجادینا، شێخێن شێخوبه‌ركر، داودی، شه‌رقی، سوعانی، ترك، خالتی و فه‌قیرێن جندۆ و ...هتد.\n\nژلایێ به‌رهه‌می ڤه‌: ناڤێ ئیسیبییا ژ چه‌ند تێكستان دا هێت، بۆ نموونه‌: قه‌ولێ ئۆمه‌رخاله‌ و هه‌سن چناری، قه‌ولێ ب شیخادی خلاسم، د به‌یتا سێ مه‌رزێ دا.\n\nزێوه‌ ئیسیبیا:\n\nهه‌ر ژ كه‌ڤندا بنه‌مالێ پیرێن ئیسیبیا سه‌خبێری ل ئه‌ڤێ زیوێ كریه‌، هه‌ر سال هه‌موو هێڤارێن چارشه‌مبوو و ئینیا چرایێ ئه‌ڤی ئاقدی هاتیه‌ ڤێخستن، به‌لێ هه‌تا نهۆ مجێورێن ئه‌ڤێ زێوێ ل سه‌نته‌رێ قه‌زا شێخان دئاكنجی نه‌ دبێژنێ مالا (پیر كریت پیر مراد). ئه‌ڤه‌ چه‌ند سه‌به‌قه‌نه‌ ژ قه‌سیدا (پیر ئیسیبا) دبێژت:\n\n( ب ده‌ستوری خودێ )\n\nقه‌درێ مێران یی پره‌\n\nهنجیێ ناسى بوو ئه‌و سوره‌\n\nئیسیبیا وى دئیسیێت وه‌كه‌ دوره‌\n\n*   *   *\n\nسه‌برا مێرانی وه‌یه‌\n\nچل سالا مجاده‌یه‌\n\nئیسیبیا عه‌باده‌تا میری خۆیه‌\n\n*   *   *\n\nسلیێت جندییا ژ خزینا ئادییه‌\n\nداده‌ستێ لاوێ ئیسیبییا\n\nسلیێت عاشقا ژ خزینا خالقه‌\n\nداده‌ستێ لاوێت بابكا\n\n*   *   *\n\nزێوا ده‌رگه‌لی یه‌\n\nتێ هه‌ینه‌ ته‌لپێت سواره‌\n\nئیسیبیا سه‌ر داره‌\n\n*   *   *\n\nزێوا ده‌رگه‌لیێ هه‌كاره‌\n\nتێ هه‌ینه‌ ته‌لپێت سواره‌\n\nئیسیبیا سه‌ر داره‌\n\n*   *   *\n\nزێوا ده‌رگه‌لیێ لالشه‌\n\nهه‌ى شێرۆیێ ل لالشه‌\n\nئیسیبیا ب ته‌  یی خۆشه‌\n\n*   *   *\n\nئه‌سه‌یی تو ئیسیبی\n\nنوره‌ك ل سه‌ر دئیسی\n\nتو یارێ عه‌مه‌ر قه‌بیسی\n\n*   *   *\n\nئه‌سه‌یی ئیسیبیانی\n\nخزنه‌دارێ په‌دشانی\n\nتو یارێ شێر مه‌همه‌د ره‌شانی\n\n*   *   *\n\nئیسۆ ئبن ئادی\n\nچاكیا په‌دشانی\n\nئیسۆ بوو خزنه‌دارێ شیخادی\n\n( ئه‌م دكێمن، خودێ یی ته‌مامه‌ )\n\n.\"\n\n"
      },
      {
        "title": "8-4 زێوا پیرافات ل قه‌زا شێخان ",
        "content": " \"\n\nژلایێ ناڤ و ناسناڤی ڤه‌: یه‌ك ژ خاس و بابچاكێن ئێزدیانه‌ ژ چینا پیرا، ناڤێ وی ب دوو شێوه‌یان دهێت \"پیر ئافات\" و \"پیرافات\". هنده‌ك ژ ئێزدیان وه‌سا باوه‌ر دكن ناڤێ وی ژ \"ئافاتێ\" هاتی یه‌، چونكی ئه‌و خودانێ ئافات و ئاڤرابوونایه‌، ئه‌گه‌ر وسا بت، ناڤێ وی ناسناڤه‌، ئه‌رێ پا گه‌لۆ ئه‌و كی كه‌سایه‌تی یه‌؟ نه‌ دیاره‌. هنده‌ك دبیژن ئه‌و سورا تاووسی مه‌له‌كه‌ هنده‌ك ژ ئێزدیان ژى وه‌ك ژنچاكه‌ك دزانن و ب \"پیرا فات\" ب ناڤ دكن، تێكستێ \"خزێموكى\" ئه‌ڤێ یه‌كێ ره‌ت دكت: \n\nچه‌ندی سبه‌یه‌ كو رۆژ ل من هلاته‌\n\nشه‌مسی منی ب نوور و كه‌رامه‌ت بوو، شه‌فه‌ق دابوو ل بنێت به‌حرا\n\nرۆناهی كر بوو لالشا نوورانی، هه‌تا بانێ خه‌لاتا\n\nژ من را بێژن بخیرا ناڤێ شیخادی\n\nرۆژا ب خیڤه‌تا ته‌ره‌ف زێرین، ل سه‌ر به‌حرێ\n\nئه‌و كییه‌ ناڤێ ویێ شیرین، پیرافاته‌؟.\n\nئه‌ڤ سه‌به‌قه‌ مه‌ ژ شاشییه‌كێ د دته‌ ئالی و راستییه‌كێ دیار دكت، چونكی د ڤێ سه‌به‌قێ دا وه‌ك نێر هاتی یه‌، ئه‌گه‌ر نا نه‌ دگۆت: ناڤێ وی یێ شرین ، دا بێژت: \"ناڤێ وى یێ شرین\".\n\nژلایێ دینی و جوگرافی ڤه‌: پیرئاڤات ئیك ژ وان بابچاكایه‌ گه‌له‌ك مه‌زار و نیشانگه‌هێن وی هه‌نه‌ بۆ نموونه‌: نیشانگه‌هه‌كا وی ل په‌رستگه‌ها لالش د قونتارا چیایێ حزره‌تێ دا ل پشت مه‌زاری پیر سینی به‌حری هه‌یه‌، ئێكا دن ژی هه‌ر ل په‌رستگه‌ها لالش ل به‌ر ده‌رگه‌هێ سێده‌را شێشمس هه‌یه‌، نیشانگه‌ها وی ل به‌ر مه‌زاری مه‌همه‌د ره‌شان ل قونتارا چیایێ مه‌قلوبێ شێخان هه‌یه‌. نیشانگه‌هه‌ك ل ده‌شتا بێبانێ هه‌یه‌، مه‌زاره‌كی وی ل سه‌رێ گرێ مباره‌ك ل سه‌ر رێیا شێخان و مه‌هه‌تێ هه‌یه‌، نیشانگه‌هه‌ك ژی ل گوندێ مه‌حمودا ل گۆمه‌لگه‌ها مه‌هه‌تێ، گره‌كی وی هه‌ر ب ناڤێ پیرئاڤان ل دهۆكێ هه‌یه‌، مه‌زاره‌كی وی ب ئاوایێ قوبه‌كه‌ بچوك دناڤ هه‌جركه‌كێ دا ل گوندێ بۆزان هه‌یه‌ و جه‌ژنا بێلندا پیران لبه‌ر دهێته‌ گێران، نیشانگه‌هه‌كا وی ل گوندێ نقێرییێ هه‌یه‌ و زارۆكان ل به‌ر گۆر دكن، گوندیان ئه‌ڤ نیشانگه‌ه كری یه‌ قوب و ل ناڤه‌ندا گوندی ئاڤاكرنه‌، نیشانگه‌هه‌ك وێ لبه‌ر مه‌زارێ شه‌خسێ باتێ ل ده‌ڤه‌را بابیری هه‌یه‌، نیشانگه‌ها وی ل نێزیك گوندێ ربێبییا كه‌ڤت سه‌ر ب كۆمه‌لگه‌ها خانكێ ڤه‌ ل قه‌زا سێمێلی، نیشانگه‌هه‌كه‌ وی ل گوندێ گرێ پانێ ب ئاوایێ ئاقد ل به‌ر گر و قوبا شێشمس ل ئالییێ باكوور هه‌یه‌، نیشانگه‌ها وی ل گوندێ رگئاڤا سه‌ر ب گۆمه‌لگه‌ها شاریا ڤه‌، نیشانگه‌ها وی ل گوندێ تل خش سه‌ر ب گۆمه‌لگه‌ها شاریا ڤه‌، نیشانه‌كا وی ل گوندێ دۆغاتا، نیشانه‌كه‌ وی ل گوندێ قه‌ره‌ولا و نیشانه‌ك ل ده‌ڤه‌را دێره‌بوونێ كو ده‌ڤه‌را هه‌وێرییا یه‌ ل قه‌زا زاخۆ هه‌یه‌، نیشانه‌كه‌ وی ل گوندێ بازلێ ل ده‌ڤه‌را تله‌عفه‌ر و زومار هه‌یه‌، قوبه‌كه‌ وی ل گوندێ جه‌فرییێ و ئێك ژی ل سه‌ر چیایی ل شنگالێ هه‌یه‌، سالانه‌ ل وه‌زێ پاییزێ رێ و ره‌سم و ئاهه‌نگ ل به‌ر دهێنه‌ گێران، مه‌زاره‌كی وی دكه‌فته‌ باكورێ كوردستانێ و ب تایبه‌تی ژی گوندێ باسان، دیسان نیشانگه‌هه‌كا وی ل ده‌لاڤێ ئاودی دناڤبه‌را گوندێ چه‌م به‌ره‌كات و خانكا كه‌ڤن دا هه‌بوو نها كه‌تی یه‌ د بن ئاڤا رۆبارێ دجله‌ دا، هه‌روه‌سا چیایه‌ك ژی ب هه‌مان ناڤ ل ده‌ڤه‌را مێرگه‌سۆرێ هه‌یه‌.\n\nهه‌روه‌سا مێرك و كانیه‌كا وی ژی ل گوندێ مه‌حمودا ل نێزیك نیشانگه‌ها شێخ قلیچ ل گۆمه‌لگه‌ها مه‌هه‌تێ هه‌یه‌، ئاڤا ڤێ كانییێ ژ بۆ چاندنییێ مفا ژێ دهاته‌ وه‌رگرتن.\n\nناساندنا زێوا پیرئاڤات:\n\nئه‌ڤ زێوه‌ دكه‌فته‌ ده‌ڤه‌را دیس قه‌لعێ دناڤبه‌را قه‌زا شێخان و ناوران دا، ده‌ما ئه‌م دبێژن: زێو، ئانكو جهه‌كی به‌رفره‌ه و تژی نیشانگه‌هێن خاس و بابچاكان ل به‌ر هه‌نه‌ و شیخادی سه‌ره‌دانا وان كری یه‌.\n\nئه‌ڤ زێوا دكه‌فته‌ رۆژ ئاڤایى باشورى قه‌زا شێخان ب درێژیا (10) كم دكه‌فته‌ نافبه‌را چار سنوران دا ل رۆژهه‌لاتی دبته‌ گوندى شیف شرین، ل رۆژ ئاقایی دبته‌ گوندی چه‌لغان، ل باشووری دبته‌ گوندى كیس قه‌لعه‌، ل رۆژ ئاڤایى باكووری دبته‌ گوندی دوو شیڤانێ.\n\nزێوا پیرئاڤات د كه‌فته‌ گوندێ‌ كیس قلعێ‌ نۆكه‌ موسلمان لێ‌ ئاكنجی نه‌، ئه‌ڤ گوندێن بن كه‌ندی و دووروبه‌ری كیس قلعێ‌ و هه‌تا گوندێ‌ كه‌ندالێ‌ ب ڤێ‌ زێوێ‌ ڤه‌ د گرێدای بوون، هه‌روه‌سا نیشانگه‌هه‌كا پیرافات یا ل ده‌ڤه‌را بارزان ئاقده‌ك و كانیه‌كا ئاڤێ‌ هه‌یه‌ د بێژنێ‌ كانیا پیرافات دیسا چیایه‌كێ‌ ناڤدار ل ده‌ڤه‌را بارزان هه‌یه‌ بناڤێ‌ چیایێ‌ پیرافات، مجێورێن پیرافات ل گوندێ‌ مه‌هه‌تێ‌ ل مالا ره‌حمه‌تیێ‌ پیر بیبۆی نه‌ و كورێن وی (پیر كرێت و سه‌عید و فرمان و كه‌مال)ه‌ و هه‌ر ژ كه‌ڤندا ئه‌ڤێ‌ مالێ‌ خلمه‌ت و سه‌روه‌ری و مجێورییا پیرافات كرینه‌ و هه‌موو رۆژێن چارشه‌مبوویا و هه‌لكه‌فتێن ئۆلی چرایێ‌ پیرافات گوری دكه‌ن، سالێ‌ دوو جارا سماتێ‌ دكه‌ن و رێوره‌سمێن بێلندێن پیرا ل مالا وان دئێنه‌ ب ڕێڤه‌برن و هه‌تا نۆكه‌ به‌رده‌وامن ل ڤێ‌ خلمه‌تێ‌.\n\nپیر ئاڤات وه‌ك خودان: پیرئاڤات، ئێك ژ خاس و باب چاكێن ئێزدیانه‌ خودانێ‌ ئاڤ رابوون \"ئاڤاتێ\" و كاره‌ساتێن سروشتی یه‌، هزرا خوداوه‌ندان هه‌تا نۆكه‌ دناڤ ئێزدیان دا ب گرنگی مایه‌ و د ڕێوره‌سمێن ئێزدیاتیێ‌ دا ب باشی مرۆڤ هه‌ست پێ‌ دكه‌ت ئێك ژ وان خوداوه‌ندان (پیرافات)ـه‌.\n\nپیرافات سوڕا تاوسی مه‌له‌كه‌، گه‌له‌ك یێ‌ ب سوڕ و ب كه‌رامه‌ت بوو خوداوه‌ندێ‌ ئاڤ رابوون و كاره‌ساتێن سروشتی یه‌، خودانێ‌ ئافاتا و تۆفان و فه‌رمان و قڕكرنایه‌ ل ده‌مێ‌ ته‌نگاڤیا هه‌ر ئێزدیه‌كێ‌ هه‌ی هاوارا خۆ د گه‌هیننه‌ پیرافات و دبته‌ مه‌فه‌ر و وان ل ته‌نگاڤیا خلاس دكه‌ت، وه‌كی دی ژی هه‌ر گاڤه‌كا دناڤ مالباته‌كێ‌ ده‌ بێ‌ تفاقی و لێك كه‌ڤتن دروست بت هاوارا خۆ د گه‌هیننه‌ پیرافات داكو بێ‌ ئافات ئه‌و نه‌خۆشیه‌ ده‌رباز بت و خودایێ‌ دلۆڤانیێ‌ د دلێ‌ وان بكه‌ت و ب گه‌هنه‌ تفاقێ‌ و پێك خۆش بن، به‌رێ‌ ئێزدیان وه‌كی پڕانییا مله‌تێن رۆژهه‌لاتا ناڤین، دیاردێن سروشتی د په‌رستن و رێز و به‌ها و پیرۆزی ددانێ‌ و بۆ هه‌ر دیارۆكه‌كا سروشتی خوداوه‌نده‌ك ده‌ستنیشان كربوو په‌رستگه‌هـ ژێرا ئاڤاكربوون و قوربانی ژێرا پێشكێش دكرن په‌رستنا ڤان دیارۆكان ژی ژ ئالیێ‌ وانڤه‌ بۆ دوو ئه‌گه‌رێن سه‌ره‌كی دزڤڕین، یان د ترسیان چنكو د زیان به‌خش بوون و زیان د گه‌هاندنه‌ سروشتی و مرۆڤان وه‌كی بروسیا و پیڤه‌له‌رزا و ئاڤرابوونێ‌، یانژی حه‌ز ژێ‌ دكرن و كه‌یفا وان پێ‌ دهات چنكو مایێ‌ خێر و به‌ره‌كه‌ت و خۆشیێ‌ بوون و مفا د گه‌هاندنه‌ سروشتی و مرۆڤان وه‌كو بارانێ‌ و رۆژێ‌، نۆكه‌ ژی ئه‌م ئێزدی ب ڤان جۆره‌ بیر و باوه‌ران د داخبارین.\n\nژلایی هه‌لكه‌فتان ڤه‌: سالانه‌ د ده‌ما عیدا بێلندا پیران دا ل دستپێكا چلێ زڤستانێ كه‌شكا پیر ژلایی پیرێن پیر ئاڤات ڤه‌ ل سه‌رانسه‌ ر ده‌ڤه‌رێن ئێزیدخانێ دهێته‌ چێكرن، كه‌شك ژى خوارنه‌كا تایبه‌ته‌، وه‌كى شۆربێ یا رۆنه‌، ژ كه‌شك و دانێ قوتایی پێكهاتی یه‌.\n\n ئه‌ڤ هه‌لكه‌فت سه‌ره‌رایی هندی ژلایێ پیرێن پیرئافات ڤه‌ دهێته‌ چێكرن، هه‌روه‌سا ل په‌رستگه‌ها لالش ژی ژلایێ شكه‌ستی و خلمه‌تكارێن لالش ڤه‌ ب ڤى ئاوایى دهێته‌ دورستكرن سالانه‌ ل ده‌ستپێكا چلێ زڤستانێ دایی كابانی و شكه‌ستی و خلمه‌تكارین لالش كه‌شكان ژ بۆ ماوه‌یێ سێ روژان د نمینن، هێڤارا عیدێ وان كه‌شكان د په‌رخینن و پاشی ژی د داننه‌ سه‌ر كوچكان و دكه‌لینن و د به‌را قه‌ول و به‌یت و تێكستێن دینی ژلایی قه‌ولبێژان ڤه‌ دهێنه‌ گوتن.\n\nتوافا پیراڤات:\n\n ئه‌ڤ تواف هه‌ر سال ئینیا ئێكی ژ چلێ زفستانییه‌ و دبێژنێ (بێلنده‌)، ل گور گوتنا خودی ژی رازی سلیمان محمود (سلیمان) ئاكنجین قه‌زا شێخان دبێژت ده‌مێ بلێنده‌ دهات و ئه‌م ئێزدیین دوو شیڤانی و كه‌ندالی و كرخاست و ئیسفنی دچوینه‌ توافا پیرافات و بتریا جاران ل بێلندى به‌فر دبارى یان به‌فر ل عه‌ردی هه‌بوو و مه‌ دیلان ل سه‌ر به‌فری ل به‌ر دنگی دهول و زرنا دكر.\n\nل گور گوتنا خودێ ژێ رازی مجێوری مه‌لكێ مێرا: خلمه‌تكار (ئه‌لیاس ره‌شو ئه‌لیاس) گوت ئه‌م ژباعه‌دری د چوینه‌ توافا پیرافات ل بێلنده‌ و هه‌فت مالێن پیرێن پیرافاتی ل گوندی (زیوا) پیرافات هه‌بوون و هه‌ر هه‌فت مالا ل سوبه‌یكا روژا تواڤێ (سمات چێدكرن و دگوتنه‌ وى سماتی كه‌شك) و قوربانی سه‌رژی دكرن و دگرنه‌ زاد بۆ نیڤرو و فرافینا توافیا، پشتی نه‌مانه‌ گوندی و زێوا پیرافات مجێورین پیرافات به‌لافه‌ بوون ل گوندا و هه‌تا نهۆ ئه‌و مجێورێن پیرافات وی سماتی چێدكه‌ن ل گوندی كه‌ندالی و ئیسیان و قه‌زا شێخان.\n\nل گۆر گوتنا مام (حسین چیچو عه‌بۆ) زیۆا پیرافات یه‌ ئاڤابوو هه‌تا سالا (1952) ل وی سه‌رده‌می خه‌لكێ زێوی كێم مابوون و عه‌ره‌بێن دۆرا یێن گوندی (چه‌لغانی و سندانی و قه‌ره‌مانكێ) رێ ل وان دگرتن و ژ هه‌ر ئالی ڤه‌ بووان ئاسته‌نگ چێ دكرن و ب شه‌ڤێ سلیب و برنو د سه‌روان را ته‌قاندن و مام حسین گوت: ترسه‌كا مه‌زن بۆ خه‌لكی چێكرن و ئه‌وان مالا ژ نه‌چاری باركرن و هنده‌ك چونه‌ گوندی دوو شیڤانێ و هنده‌ك چونه‌ گوندی كه‌ندالی و بتریا وان چونه‌ گوندی ئێسیا.\n\nهه‌روه‌سا مام حسین چیچو ئاماژه‌ پیدا و گوت هه‌تا سالا (۱۹۷۵) مه‌ ئێزدیان مریێن خو ل زه‌همانی زێوا پیرافات گور دكرن و پشتی رژیما دكتاتور یا به‌عس یا ژنا چویی عه‌رب ئینانه‌ سه‌ر گوندێن ئێزدیان و ده‌ڤه‌را قه‌زا شێخان تژی بوو ژ عه‌ره‌بێن بێ وێژدان و گیلێن مریێن مه‌ ل زه‌همانی زێوی هه‌رفاندن و ئیدى نه‌ما ئه‌م لی بینه‌ خودان و بێ خودان مه‌ و عه‌ره‌با ده‌ستێ خودا سه‌ر عه‌ردی و ب ته‌مامی گه‌هاندنه‌ خۆ.\n\nژلایی روحانی ڤه‌: هه‌تا نها پیرێن پیر ئافات ل ناڤ ئێزیدخانێ هه‌نه‌ خودانێ پیرێن پیر ئافات هه‌ر پیر ئافاته‌.\n\nژلایێ پاشماوه‌یان ڤه‌: هه‌تا نها گونده‌ك ل ناڤێ پیر ئاڤات ل پارێزگه‌ها دهۆكێ ل نێزیك گوندێ قاراراڤایێ هه‌یه‌.\n\nژلایێ به‌رهه‌می ڤه‌: ناڤێ وی ئه‌ده‌بیاتا دینێ ئێزدیان دا هاتی یه‌، بۆ نموونه‌: د تێكستێ \"دوعایا مه‌زن\" دا ئاماژێ پێ دكت و وه‌كه‌ بابچاكین دی د دته‌ خاترا وی ژی:\n\nیا شێشمس توو بدیه‌ خاترا مه‌زن مه‌یدانا مه‌له‌كا\n\nل سه‌ر هۆلێ سه‌كنی ده‌روێش قاتان، سه‌ردارێ هه‌شتی سوارێ مالێت ئادیان، پیرێ لبنا، نه‌فسا ئێزی، شێخ مه‌ند، ناسردین و سجادین، ستیا ئێس، پیرافات، خاتونا فه‌خرا، رابیا عه‌ده‌ویا، زمزم، قوبه‌ك ل بدۆر، ب قه‌درێ ئێزدینه‌میر كی.\n\nهه‌روه‌سا ناڤێ وێ د دوعایا نیڤرۆ دا ژی دهێت كو خوه‌ستی یه‌ بدته‌ خاترا پیرافات ژی، دیسان ئه‌ڤه‌ ژی دیار دكت كو بابچاكه‌ك خودان خاتر بوویه‌:\n\nیا شێشمس تو بده‌یه‌ خاترا ئێزدین ئه‌میر\n\nسه‌ید ل كه‌وته‌ل\n\nخاتونا فه‌خرا\n\nپیرافات\n\nرابعه‌ عه‌ده‌وی یه‌\n\nستییا ئێس و ... هتد\n\nدیسان د دوعایا ئۆغرێ دا ژی ناڤێ وی دهێت:\n\nیا خوه‌دێ، یا سولتان ئێزدید په‌ردا ته‌ سه‌ر مه‌\n\nیا پیرافات، چارا ته‌ سه‌ر مه‌\n\nیا خوه‌دێ، یا ده‌روێش عه‌رد ساخی و سالامه‌تی ئه‌م ئه‌مانه‌تێ ته‌ و ... هتد\n\nئێزدی د ڤی تێكستی و گۆتنا وی دا په‌نایێ دبنه‌ به‌ر چارا وی، ئانكو سلامه‌تی و پاراستنا خوه‌ دسپێرنه‌ خوه‌دا و پیرافات، ئه‌ڤه‌ ژی دیار دكت، ئه‌و خودان سوره‌ك مه‌زنه‌ و ل هان و داخوازا مرۆڤ دهێت و مرۆڤی ژ روودانان د پارێزت.\n\n.\"\n\n "
      },
      {
        "title": "8-5. زێوا پیر مه‌همه‌د ره‌شان ",
        "content": " \"\n\nزێوا مه‌همه‌ره‌شان ئێكه‌ ژ هه‌ر هه‌فت زێوین ئێزدیا، ئێكه‌ ژوان جیه و شینوارین دیرین یێن كه‌فن و پیرۆز دكه‌فته‌ بنیا چیایێ مه‌قلوبێ شێخا ل باكوورێ باژێری مووسل ب نێزیكی (30) كم وین ناڤداره‌ ب زێوا مه‌قلوبێ و ئێكه‌ ژ مه‌زارگه‌هێن سه‌ره‌كی یێن ئێزدیا ل مه‌رگه‌هێ پشتی په‌رستگه‌ها پیرۆزا لالش. \n\nهه‌ر زێوه‌كی تایبه‌تمه‌ندییا خو و سنوورێ خو ژی هه‌بوویه‌ و ئاكنجیێن هه‌موو زێوا ئێزدی بووینه‌، ئه‌ڤ زێوا دكه‌فته‌ سه‌ر سنوورى زێوا میر هه‌سلمه‌مان ژ ئالێن رۆژهلاتى فه‌ و دكه‌فته‌ سه‌ر سنووری زێوا پیرافات ژ ئالێن روژئافاڤه‌، وخه‌لكێ ده‌ڤه‌را زێوا مه‌همه‌ ره‌شان و هه‌تا ئه‌و گوندین ماین (12) نه‌ ئه‌وژی خه‌لكێن كومه‌لگه‌ها مه‌هه‌تێ دبێژنی گوندین باسكێ شێخا و دگه‌ل باژێری باشیك و به‌ حزانی نه‌.\n\nژلایێ ئاینی و جوگرافی ڤه‌: ئه‌ڤ زێوا دكه‌فته‌ باكوری چیایێ مه‌قلوبێ ل قه‌زا شیخان ل هه‌رێما كوردستانێ- عیراق و گوندین باسكێ شێخا ب خۆڤه‌ گرێده‌ت كو پێك دهێن ژ گوندێن (مه‌هه‌ت، بێتنار، جه‌روان، مام ره‌شا، مه‌حمودا، موقبلێ، باسكا، باقسرێ، كه‌ندالێ، گربمبارك، كرخاسی..هتد)، ل جه‌م مه‌زاری ب خوه‌ ژی دوو مال هه‌نه‌ یێن پیرێن مه‌حما ره‌شانن و مجێورێن مه‌زارن. ئه‌ڤ زێو ب درێژیا (17) كم دكه‌فته‌ باشوورى جوت سایدا سه‌ره‌كی یا دهوك و هه‌ولێر، هه‌روه‌سا دكه‌فته‌ باشوورێ روژهلاتێ قه‌زا شێخان بدرێژیا (30) كم و دكه‌فته‌ دناڤبه‌را چار سنووراندا ل روژهلاتی زێوی دبته‌ گوندی قه‌یماوا ل باكووری رۆژئاڤایی دبته‌ گوندی گه‌له‌شینی ل باكووری دبته‌ گرت كال ل باشووری دبته‌ چیایی مه‌قلوبی. پیر مه‌حمه‌ ره‌شان ژ چینا پیرانین یه‌ و وه‌لیه‌كی ساله‌ح بوو و خودان هێز و كه‌رامه‌ت بوو ل سالا (1125) زاینی شیخادی پشتی موسافری هه‌كارى ل ڤێ زێوى بویه‌ مێڤان و مه‌حمه‌ ره‌شان گوت ئه‌ز دێ خۆ فه‌شیرم كا دێ چاوا شیخادی من بینت به‌ لی دای (گولی) دایكا مه‌حمه‌ ره‌شان تاوا بغوری هلگرت و چو پیشیا شیخادی شیخادی گوتێ توو ب خێرهاتی دایكا چاك و هه‌ر ژ وی ده‌مێ ناڤێ دایكا مه‌حمه‌ره‌شان ژدایی گولی بووه‌ دایكا چاك، به‌لێ شیخادی گوت بوچی مه‌حمه‌ ره‌شان خۆ ڤه‌شارت دایكا چاك گوت ل باته‌ عه‌یانه‌، شیخادی ده‌ست ب دوعایا بارانێ كر و بارانه‌كی لێكر مه‌حمه‌ ره‌شان نه‌چار بوو ژ بركا ناڤێ ده‌ركه‌فت و چۆ پێشیا شیخادی و گوتی من تو ب ئیمانێ ناسی.\n\nژلایێ ئاڤاهی و مه‌زارێ ڤه‌: مه‌زاری مه‌حما ره‌شان مه‌زاره‌كی مه‌زنه‌ و قوبه‌ك ل سه‌ر هاتییه‌ ئاڤاكرن و خودان حه‌وشه‌كه‌ مه‌زنه‌ به‌ری مه‌زاری به‌ر ب باكور و رۆژئاڤایه‌ دناڤا ئاڤاهییێ قوبێ دا سندروكا مه‌حما ره‌شان هه‌یه‌ و ل وێرى هاتییه‌ ڤه‌شارتن ل سه‌ر سندروكا وی وه‌كه‌ یا زوربه‌یا خاس و چاكێن ئێزدیان تژی په‌رینه‌، دناڤ ئاهاهیی وی دا چه‌ندین ژۆرێن بچووك هه‌نه‌ و هه‌موو ل سه‌ر ئه‌ندازه‌كا كه‌ڤن و ب كه‌ڤرا هاتنه‌ ئاڤاكرن به‌لێ ژ سه‌رفه‌ ب ره‌نگه‌كی نوو هاتییه‌ نوژه‌نكرن د ژوره‌كی ژ وان دا كانییه‌كا ئاڤێ هه‌یه‌.\n\nل به‌ر مه‌زارگه‌هێ مه‌همه‌د ره‌شان گه‌له‌گ ژۆر وێت هه‌ین، ب گشتی ژمارا وان نه‌ه ژۆرن، هه‌ر ژۆره‌كێ تایبه‌تمه‌ندیا خۆ وا هه‌ی ل گێرانا رێ ره‌سمێن ئاینیێ دا لبه‌ر ئه‌ڤی مه‌زارگه‌هێ و هه‌ر ژۆره‌ك یا جودایه‌ ژ ژۆرا دی، هه‌روه‌سا ئه‌ڤ ژۆره‌ پێك دهێن ژ: ( ژۆرا شێخ بابك، ژۆرا خدرالیاس، ژۆرا نه‌بی خدر، ژۆرا ناسردین، ژۆرا مه‌لك فه‌خره‌دین، ژۆرا خاتونا فه‌خرا، ژۆرا شێخ به‌كر، ژۆرا بابێ ره‌ش و ژۆرا هێمایێ شێخ ئادی). یا فه‌ره‌ ئه‌م ئاماژێ پێ بده‌ین كو بابێ ره‌ش دبیته‌ بابێ مه‌هه‌مه‌د ره‌شان. هه‌روه‌سا دناڤ حه‌وشا ئه‌ڤی مه‌زارگه‌هێ دا، به‌ره‌ك ب شیوه‌یێ په‌یكه‌ره‌كی هه‌یه‌، دبێژنێ (به‌رێ فه‌قیرا)، ژ به‌ر هندێ فه‌قیر خوارنێ ل نێزیكی ئه‌ڤی به‌ری دخۆن.\n\nهه‌روه‌سا ژۆرێك هه‌یه‌ دكه‌فته‌ ئالییێ باشورێ مه‌زارگه‌هێ مهمه‌د ره‌شان، دناڤ ئه‌ڤێ ژۆرێ دا كانیاكه‌ ئاڤێ هه‌یه‌ بناڤێ كانییا زمزمێ، ئاڤا ئه‌ڤێ كانیێ دچیته‌ ژ ده‌رڤه‌ی مه‌زارگه‌هی. رێورسمێن ئاینی ل ئه‌ڤێ ژۆرێ دهێنه‌ ئه‌نجامدان پێك دهێن ژ: لده‌مێ وه‌رزێ بهارێ دا خه‌لك سه‌ره‌دنا ئه‌ڤی مه‌زارگه‌هی دكه‌ن، ب مه‌ره‌ما بارین بارینێ، مجێورێ مه‌زارگه‌هێ مهمه‌د ره‌شان دێ ئه‌وی كه‌سێ هاتیه‌ ده‌ستنیشانكرن دێ تێكه‌نه‌ ده‌ ئاڤا ئه‌ڤێ كانییێ دا، هه‌تا لالشێ وی هه‌موو ته‌ر دبیت د ئه‌ڤا كانییا زمزمێ. ئه‌ڤ ئێكه‌ ژ رێ و ره‌سما بۆ دوعا كرن ژبۆ باران بارینێ.\n\nهه‌روه‌سا د ئه‌ڤێ ژۆرێ دا، وه‌ختێ خه‌لك سه‌ره‌دانا ئه‌ڤی مه‌زارگه‌هی دكه‌ن، دچنه‌ ئه‌ڤێ ژۆرێ دا ئه‌وا ئاڤا كانییا زمزمێ تێدا، ژبۆ گرێدانا په‌رییان ب مه‌ره‌ما دوعا كرنێ و هیڤی و داخازا ژ خودێ و مهمه‌د ره‌شان، دیسان ژبۆ مه‌به‌ستێن چاره‌سه‌ری یێ و درۆكه‌فتن ژ نه‌خوه‌شیان.\n\nهه‌روه‌سا لبه‌ر مه‌زارگه‌هێ مهمه‌د ره‌شان ژۆره‌كا تایبه‌ت هه‌یه‌ بۆ (مهمه‌د ره‌شان) خوی، كو دكه‌فته‌ ئالیێ رۆژهه‌لاتێ مه‌زارگه‌هی، و ده‌رگه‌هێ ئه‌ڤی ژۆرێ دكه‌فته‌ ئالییێ رۆژهلات و وه‌ختێ تو ده‌جیه‌ ژۆردا ئه‌ڤ ژۆره‌ دبیته‌ دوو ده‌رگه‌ه. هه‌ردوو ده‌رگه‌ه ده‌چنه‌ هۆله‌كێ دا كو مه‌زارێ مهمه‌د ره‌شان وێ تێدا، ئه‌ڤ مه‌زارگه‌ه ب په‌رێن ره‌نگا و ره‌نگ هاتییه‌ داپۆشین و راخستن. لده‌مێ خه‌لك و زیاره‌تكار سه‌ره‌دانا ئه‌ڤی مه‌زاری دكه‌ن، ب مه‌ره‌ما دوعا و هیڤییا و داخازا. دناڤ ئه‌ڤێ ژۆرێ دا دوو ده‌رگه‌ه وێت هه‌ین، ئێك به‌رێ وی یێ ل رۆژئاڤا و ئێك به‌رێ وێ ل رۆژهلات، و رووبه‌رێ ئه‌ڤێ ژۆرێ نێزیكی ( 200-500) مه‌ترێن چارگۆشه‌یه‌، و قوبه‌ك لسه‌ر هاتیه‌ ئاڤاكرن.\n\nل ئالیێ باكورێ مه‌زارگه‌هێ هۆله‌كا ڤه‌كری هه‌یه‌، به‌رێ وێ دكه‌فته‌ باشوور و سه‌رێ وێ ب كونكریتی هاتییه‌ گرتن و ب تنێ ره‌خه‌كی وێ یێ ڤه‌كرییه‌، ئه‌ڤ جه هاتییه‌ دروستكرن بۆ زیاره‌تكرا وه‌ختێ ل وه‌رزێ بهارێ سه‌ره‌دانا به‌ر ئه‌ڤی مه‌زارگه‌هی دكه‌ن.\n\nناساندنا پیر مه‌همه‌ ره‌شان:\n\nپیر مه‌همه‌ ره‌شان ئێكه‌ ژ خاس و چاكێن ئێزدیا و ژ چینا پیرانێن یه‌ ئێزدی ئه‌ڤى بابچاكی ژ ستوونێن موكم دناسن د ئایینى ئیزدیاتیێدا، چونكه‌ هه‌موو ئێزدی و ب تایبه‌ت خه‌لكێ باسكێ شێخا بچاڤه‌كی مه‌زن به‌رێ خۆ دده‌نه‌ ئه‌ڤی بابچاكی چونكی گه‌له‌ك هیڤى و ئومێدین خه‌لكى بجى ئیناینه‌، هه‌روه‌سا گه‌له‌ك خه‌لكێ نه‌ ئێزدی ژی قه‌ست دكه‌نه‌ ئه‌ڤى جهێ پیرۆز بیر و باوه‌رێن موكم پی دئینن ئه‌وژی پشتى هیڤى و ئۆمێدێن وان بجه ئیناین.\n\nئه‌ڤ مه‌زارگه‌هه‌ هاتیه‌ ئاڤاكرن به‌ری ده‌مێ شیخادی خودێ ژی رازی بهێته‌ لالشێ ل بنیا چیایی مه‌ قلوبی ده‌ست نیشانكرنا ئه‌فێ جهى ژبه‌ر پیرۆزیا چیایی مه‌قلوبێ و ناڤێ وێ  هاتییه‌ ژناڤێ مه‌قبوول به‌لی پشتی هه‌زاران سالان كوو گهورین كه‌فتیه‌ ئه‌ڤى ناڤى و بوویه‌ مه‌قلوبی چیایی مه‌قلوبی پیرۆزیا خۆ هه‌یه‌ دتێكستێن ئایینی دا وه‌كى شه‌هدا دینی ئاماژی پێ دكه‌ت و دبێژت:\n\nشه‌هدا دینی من ئێك ئه‌لا\n\nمه‌لك شێخ سن حه‌ق حبیب ئه‌لا\n\nمه‌قلوب و مه‌رگه‌ه سه‌لا\n\nسلاڤێت مه‌ ل مه‌قلوبێ ل مه‌رگه‌هێ\n\nل لالشێ خودانی قوبه‌هێ\n\nل وى عه‌ردی ئێزیدخان سه‌ر دگێشته‌ به‌ر شیخادی عباده‌تێ و سوجوده‌هێ\n\nهه‌روه‌سا سه‌به‌قا (29) ژقه‌ولى ستیائێس (مزگینى) ئه‌ڤێ چه‌ندی دووپات دكه‌ت و دبێژت:\n\nب وێ فقارێ دامامه‌\n\nمه‌ قلوب و مه‌رگه‌ه ئه‌و جی و مه‌قامه‌\n\nقه‌ده‌م گه‌ها میر خدر عه‌له‌یهی سه‌لامه‌\n\nژبه‌ر پیرۆزیا ئه‌ڤی جهی پیر مه‌همه‌ ره‌شان ئاكنجى بوو، وجهێ خۆ لێ دانا لسه‌ر ده‌مێ شیخادی (خودێ ژێ رازی هه‌موو خاس و چاك هاتنه‌ خه‌لاتكرن ژ ئالێن شێخادی ڤه‌ و ماش دانه‌ وان گه‌له‌ك خاس و چاك هاتنه‌ خه‌لاتكرن ب ماشه‌كی یان ژی ب دووا به‌لێ پیر مه‌همه‌ره‌شان ب شه‌ش ماشا هاته‌ خه‌لاتكرن وه‌كی ل (قه‌ولى شیخادی ومێرا ) ئه‌ڤێ راستیێ په‌سه‌ند دكه‌ت و دبێژت:\n\nشێخادی ژ شامن دهانه‌\n\nب شه‌رقیا كر خه‌باته‌\n\nمه‌همه‌ره‌شان كر خه‌لاته‌\n\n*   *   *\n\nخه‌لاتكر مه‌همه‌ره‌شا\n\nدابوویێ ماشێ شه‌شا\n\nو كره‌ سه‌روه‌رێ مێرا\n\nژلایێ ناڤ، ناسناڤ و بنه‌مالێ ڤه‌: ناڤێ مه‌همه‌د ره‌شان ب چه‌ند شێوه‌یان دهێته‌، وه‌ك: \"محمه‌د\"، \"مه‌همه‌د\"،\"مامه‌د\"، \"مه‌حما\"، \"مه‌حمه‌د\" و ..هتد. هه‌روه‌سا ئه‌و پسێ ره‌شانه‌.\n\nناڤێ دایكا مه‌حما ره‌شان \"گولبه‌هاره‌\"، ب ناڤێ \"دایكا چاك\" دهێته‌ ناسكرن، پێدڤی یه‌ بدن زانین (دایكا چاك) ناسناڤه‌ و شێخادی لێ كرییه‌، ژ به‌ر كو ده‌ما شێخادی ژ شامێ هاتی، ئه‌و پێ ئاگه‌هدار بوو و خوه‌  شیخادی را گه‌هاند، ئاڤ و تاوا بخوورێ بره‌ پێشییێ، له‌وما شێخادی گۆتێ: وه‌لله‌ تو دایكه‌كا چاكی، له‌وما ژی هه‌تا نها كه‌س نابێژت: گولبه‌هار، به‌لكو هه‌موو دبێژن: دایكا چاك.\n\nمینا د قه‌سیده‌یا وی دا دیار دبت، مه‌همه‌د ره‌شان بابێ پیر ئه‌یوبه‌، وه‌ دیاره‌ وی ژی دنیاداری كری یه‌:\n\nئه‌و بابێ پیر ئه‌یوبی\n\nهه‌ی شێرۆ یی ژ مه‌قلوبێ\n\nحوكمێ ته‌ وێ ل تخوبێ\n\nمه‌همه‌د ره‌شان ژ چینا پیرا یه‌، ب پیر مه‌همه‌د ره‌شان ژی دهێته‌ ب ناڤكرن، سه‌ره‌رایی هندێ ئه‌و ب \"شێر مه‌همه‌د ره‌شان\" ژی هاتی یه‌ سالۆخكرن، قه‌ول ژی ڤێ یه‌كێ په‌سه‌ند دكن.\n\nژلایێ سه‌رده‌می ڤه‌: د سه‌رده‌مێ شیخادی دا ژیایه‌، چونكی ئه‌ندامه‌كی مه‌حفه‌لا وی بوو، مریدێ ئه‌و بوو، ژبه‌ر رۆلێ وی یێ گرنگ شیخادی ئه‌ز ب شه‌ش ماشان خه‌لات كربوو.\n\nماشێن مه‌همه‌د ره‌شان:\n\n1- ماشێ ئێكێ بوویه‌ خودانى بارانى ئانكو ساله‌كا باران ده‌ره‌نگ هاتبا یان ژی یه‌كیم با، خه‌لكی ده‌ڤه‌رێ قه‌سدكرنه‌ به‌ر مه‌زارگه‌هێ و قوربانی دگه‌ل خو دبرن و دكرن سمات (خیر) ب قه‌وه‌تا خودێ مه‌زن و پیر مه‌همه‌ ره‌شان بوویه‌ خیر و باران بارییه‌.\n\n2- ماشێ دووێ بوویه‌ خودانێ (مرازا ) ئانكو هه‌كه‌ ئێكى هیڤییه‌ك یان ئومێده‌ك خواستبا، كچه‌ك یان كوره‌ك مابا و رزقى وان ڤه‌نه‌با یان حرمه‌ته‌ك یه‌ بێ دوندابا، مجێوری ده‌رگه‌هێ مه‌همه‌ ره‌شان بورا ڤه‌دكر و مرازا خۆ دخواست و ب قه‌وه‌تا خودێ و مه‌همه‌ره‌شان مرازا وان بجى دهات.\n\n3- ماشێ سێیێ بوویه‌ خودانێ (رزقى) ئانكو هه‌كه‌ ئێك هنده‌ك ئاخێ ببته‌ ناڤ زه‌ڤیا خۆ یا چاندنێ، و دناڤ زه‌ڤیا خودا ب ره‌شینت بۆ زێده‌بوونا خێر و به‌ره‌كه‌تێ بكه‌فته‌ ناڤ زه‌ڤیا وی.\n\n4- ماشێ چاری بۆ چاره‌سه‌ركرنا هنده‌ك نه‌خوشیا ئانكو چاره‌سه‌ركرنا مروڤی ژ هنده‌ك ئیشا وه‌كى (گوه ئیشێ و له‌ش ئیشێ)\n\n- گوه ئیش ئه‌و كه‌سی گوهێ وی ب ئیشت و ب ئه‌ینه‌ته‌كه‌ ساڤی قه‌سدبكه‌ته‌ به‌ر ئه‌فى مه‌زارگه‌هی مجێور دێ كلیلی ب گوهێ وی ڤه‌نێت و دبێژنه‌ ئه‌ڤێ كلیلی كلیلا گوه ئیشێ و دێ دوعایی ب سه‌ردا بێژت ب قه‌وه‌تا خودێ و مه‌همه‌ره‌شان ئه‌و ئێش نامینت.\n\n- ب له‌ش ئیش: ئه‌و كه‌سى له‌شێ وی ب ئیشت مجێور دی وه‌كاز ( گۆپال)ێ مه‌همه‌ره‌شان ب له‌شێ وی كه‌سێ را خوشینت و ب قه‌وه‌تا خودێ و مه‌همه‌ره‌شان ئه‌و ئێش ژی نامینت.\n\n5- ماشێ پێنجی چاره‌سه‌ركرنا گوریاتیێ (جرب) ئه‌و كه‌سی گوریاتی لێ په‌یدابت، ئانكو جوره‌كی پرسكا ل له‌شێ وی تێت مجێور دێ هنده‌ك ئاخا مه‌همه‌ ره‌شان شیلیت ب ئاڤا بركى و دێ ل وى جی گوری ده‌ت و ب قه‌وه‌تا خودێ و مه‌همه‌ ره‌شان دێ ساخ بیت.\n\n6- ماشێ شه‌شێ خودان مریده‌ ئه‌ڤێ بابچاكی گه‌له‌ك مرید هه‌نه‌ ل ئێزیدخانی ل چێایێ شنگالی، ل وه‌لاتێ شێخ وه‌كی ئه‌ڤان گوندان (بن كندی، به‌ربنی، ل ئیسڤنێ، ل باسكێ شێخا )و هنده‌ك ده‌ڤه‌رێن دی.\n\nمه‌همه‌د ره‌شان وه‌ك خوداوه‌ند: مه‌همه‌د ره‌شان خاسه‌كی گرنك یێ ئێزدیاتییێ یه‌ و وه‌كه‌ خودانێ بارانێ د ناڤ ئێزدیان دا دهێته‌ ناسكرن، له‌وران ژی سالا باران كێم ببارت، یان ژی هه‌ما نه‌بارت، ل وی چاخی خه‌لك دهێت و هیڤی و دوعایان دكن و خوه‌ د هاڤێژنه‌ مه‌همه‌د ره‌شان دا ژ كه‌ره‌ما خوه‌دێ بارانێ  ببارینت.\n\nژلایێ كه‌ساتیێ ڤه‌: مه‌همه‌د ره‌شان كه‌ساتییه‌ك نێزیكی شیخادی و هنه‌رێن وی، مهمه‌د ره‌شان جهه‌كی تایبه‌ت ل جه‌م شێخادی هه‌بوویه‌، د قه‌ولێ \"شیخادی و مێرا\" دا چه‌ند جاران ناڤێ وی دهێت و دیار دكت، شیخادی مه‌همه‌د ره‌شان خه‌لات كری یه‌ و ماشێ شه‌شان دایێ یه‌، پاشی ژی كری یه‌ سه‌روه‌رێ میرا، ئانكو پله‌یه‌كا باش پێ به‌خشی یه‌، هه‌ر وه‌كی د سه‌به‌قێ دا دیار دبت:\n\nخه‌لات كر بوو مه‌همه‌د ره‌شا\n\nدا بوویێ ماشێ شه‌شا\n\nژ ئه‌و پاش كر بووه‌ سه‌روه‌رێ میرا\n\nئه‌و مریده‌كی گرنگ یێ شیخادی بوویه‌، د پارچه‌كا قه‌ولێ ناڤبری دا هاتییه‌:\n\nئه‌ز مه‌همه‌دێ ره‌شێ مه‌\n\nسوارێ به‌ری مه‌\n\nمریدێ شێخێ ئادی مه‌\n\nد ڤێ سه‌به‌قا قه‌ولێ دا دیار دبت، مه‌همه‌د ره‌شان خودان هێز و كه‌رامه‌ت بوو و تشتێن كێم وێنه‌ ئه‌نجامداینه‌، ب تایبه‌تی ل به‌ر چاڤێن هنده‌ك زانایێن سه‌رده‌مێ خوه‌ یێن نه‌ ئێزدی ب علم هاتینه‌ شه‌رێ شیخادی، له‌وما قه‌ولڤان \"پسێ جه‌مێ\" دبێژت:\n\nمیر ژ مه‌همه‌د ره‌شا خورجلین\n\nرابوون تێك زه‌نزلین\n\nده‌رێ مغارێ ڤه‌ وه‌سلیین\n\nئه‌ڤ هنه‌ر و كه‌رامه‌تێن مه‌همه‌دی ره‌شان ب ئیراده‌ و هنه‌را شیخادی بوونه‌، ئانكو وی پێ به‌خشینه‌، ئه‌ڤه‌ ژی هنگی دیاردبن، ده‌ما ئه‌و سۆفیگه‌رێن موسلمان یێن دهێنه‌ لالش دا شیخادی ببینن، لێ ل به‌راهییێ مه‌همه‌د ره‌شان دچته‌ پێشیی یا وان دا وان بیتنه‌ با شیخادی، هه‌ر ل ده‌ستپێكێ و ل به‌ر چاڤێن وان مه‌همه‌د ره‌شان ل كه‌ڤره‌كی سوار دبت و ده‌نگ لێ دكت، ئه‌ڤ كه‌رامات وان سۆفیگه‌ران سه‌رسام و مه‌نده‌هۆش دكت، له‌ورا ئه‌و وسا باوه‌ر دمن ئه‌و \"شێخ\" بت، ئانكو شیخادی بت، لێ مه‌همه‌د ره‌شان دبێژته‌ وان: ئه‌ز نه‌ شێخم، ئه‌ز مریدێ وی مه‌، شێخ ئه‌وه‌ یێ ل مغارێ، پاشی دچن شیخادی دبینن و شیخادی هنه‌ر و كه‌رامه‌تا خوه‌ رابه‌ری وان دكت، ئه‌ز ژی داخوازا لێبۆرینێ ژ شیخادی دخوازن، دانپێدانێ دكن كه‌رامه‌ت و هنه‌را شیخادی ژ یا خوه‌دایه‌، ئه‌ڤ چه‌ند د قه‌ولێ شیخادی و مێرا دا ب درێژی هاتی یه‌ باسكرن، دیسان سه‌رهاتی ژی ب ڤێ بوویه‌رێ هه‌نه‌، ئه‌ڤه‌ هنده‌ك سه‌به‌قه‌ ژ ئه‌ڤا مه‌ گۆتی ئیسبات دكن:\n\nیا مه‌همه‌د ره‌شان، تو سوار به‌ ل به‌ره‌كی\n\nوان مێرا ب بینه‌ ل ده‌ره‌كی\n\nژێ پرسه‌ خه‌به‌ره‌كی\n\n*   *   *\n\nسه‌ید ئه‌بو ل وه‌فا ده‌نگ دهاینی\n\nگه‌لی مێرا، كوباری دانێن، دا بچین مسگینی\n\nپه‌دشا ئه‌وه‌ یێ روحێ به‌ر به‌رادا دئینی\n\n*   *   *\n\nسه‌ید ئه‌بو ل وه‌فا دبێژته‌:\n\nزۆر زاڤ من شێخ دیت بوون ل هه‌موو ده‌را\n\nپادشا ئه‌وه‌ یێ روحێ دئینته‌ به‌ر به‌را\n\n*   *    *\n\nهاتن شێخێت سه‌یده‌\n\nگاڤا مه‌همه‌د ره‌شا دیته‌\n\nگۆتن: تو شێخێ، ئانی مریده‌\n\n*   *   *\n\nمه‌همه‌د ره‌شا سه‌كنی ده‌ری بوارێ\n\nگه‌لی مێرا، هوون ب خێر هاتن ڤێ جارێ\n\nشێخ ئه‌ز نینم، شێخ ئه‌وه‌ ل مغارێ\n\n*   *   *\n\nڤه‌وه‌سلینه‌ ده‌رێ مغارێ\n\nب رووا دا چۆنه‌ خوارێ\n\nگۆت: ئۆردی و شاباش بۆ خودانێ هه‌كارێ.\n\nسندرووكا مه‌همه‌د ره‌شان: د مه‌زاری مه‌همه‌د ره‌شان دا و ل سه‌ر ئاڤاهییێ وی قوبه‌كه‌ مه‌زن هه‌یه‌، د ناڤا ئاڤاهییێ قوبێ دا سندرووكا ب ناڤێ مه‌همه‌د ره‌شان هه‌یه‌، هنده‌ك وسا باوه‌ر دكن وێرێ هاتبته‌ ڤه‌شارتن، هه‌روه‌سا د هوندور وی ئاڤاهییێ سندرووك تێدا چه‌ند ژۆرێن بچووك هه‌نه‌ و هه‌موو ل سه‌ر ئه‌ندازه‌كا كه‌ڤن و به‌ كه‌ڤران هاتنه‌ ئاڤاكرن، به‌لێ ژ سه‌رڤه‌ ب ره‌نگه‌كی نوو هاتی یه‌ نوژه‌نكرن، ئانكو ده‌مێ مرۆڤ ژ دوورڤه‌ دبینت، وه‌كه‌ ئاڤاهییه‌ك و مه‌زاره‌كی نوو خویا دكت، لێ چاخێ مرۆڤ دچته‌ دناڤ دا كه‌ڤناری و سه‌هوا مه‌زارێن ئێزدیان د دت. هه‌وره‌سا د ناڤ ژۆران دا جهێ هلكرنا ئاگر (چرا و فتیلان) هه‌یه‌ كو هه‌ر یه‌ك یا خاس و چاكه‌كی ئێزدیانه‌.\n\nنیشانگه‌هێن خاس و بابچاكان:\n\n هه‌روه‌سا ل سه‌ر گوتنا مجێوری ڤێ زێوی پیر فرمان كورێ پیر خودیدا دبێژت: هه‌فتی و دوو (72) نیشانگه‌هێن خاس و بابچاكان ل ڤێ زێوى هه‌نه‌ و سیه (30) دمخفی نه‌ و چل و دوو (42) د داهرن و ژوان چل دووا ژ سه‌ده‌ما فرمانا بیست (20)  ویت مایین ئه‌و ژی ئه‌ڤه‌نه‌:\n\n- مه‌حمه‌ ره‌شان - پیر ره‌شان - دایكا چاك - پیری جه‌روان - شیشمس - ئامادین - شێخو به‌كر - خدر لیاس - به‌رى فه‌قیرا - خاتونا فه‌خرا - پیر هه‌سلمه‌مان - سه‌خری جن - شێخ مه‌ند - كتكا - غه‌فوورێ رێیا - شیخادی - مه‌لك شێخسن - مه‌مێ شڤان - شێخ بابك - ناسردین.\n\nئه‌ڤ هه‌موو خاس و بابچاك ل سه‌دێ دوازدێ بوون ل سه‌ر ده‌مێ شیخادی كورێ شێخ موسافر.\n\nچه‌ند نیشانێن ل هندرو و ده‌ور و به‌رێن ئه‌ڤی مه‌زارگه‌هـی هه‌نه‌:\n\nنیشانگه‌هێن د هندروودا:\n\n1-مه‌همه‌ره‌شان\n\n2-خدر لیاس\n\n3- مه‌لك فه‌خره‌دین\n\n4- پیر هاسلمه‌مان\n\n5- ناسردین\n\n6- خدر نه‌بی\n\n7- سه‌خرى جن\n\n8- ده‌ریێ رۆژهلاتی\n\nنیشانگه‌هێن ل حه‌وشا مه‌زارگه‌هێ:\n\n1- خاتونا فه‌خرا\n\n2- به‌رێ فه‌قیرا\n\n3- ئاڤاهیا شێخ بابك\n\n4- مه‌مێ شڤان\n\n5- ئیسبیا\n\n6- ئومه‌ر خاله‌ و هسن چناری\n\n7- پیرافات\n\n8- خزینه‌ مه‌همه‌د ره‌شان\n\nنیشانگه‌هێن ل ده‌ور و به‌رێن مه‌زارگه‌هی:\n\n۱- شێخوبه‌كر\n\n2- ئامادین\n\n3- بابێ ره‌ش\n\n4- پیری جه‌روا\n\n5- شیشمس\n\n6- ده‌یكا چاك\n\n7-  شیخادی\n\n8- كه‌تكا\n\n9- بازیدی به‌ستامی\n\nهه‌روسا ل به‌ر ئه‌ڤی مه‌زارگه‌هی چه‌ند كانیێن پیرۆز هه‌نه‌:\n\n1- بركا مه‌حمه‌ ره‌شان:\n\nئاڤا ڤێ بركێ بۆ ڤه‌خوارنى تێته‌ ب كارئینان و جهێ داخوازا باران بابرینی یه‌ ژ ره‌حما خودێ ل وه‌رزی به‌هاری ده‌مێ ئێزدی قه‌ستا به‌ر ڤێ زیوێ دكه‌ن دچنه‌ سه‌ر ئه‌ڤێ بركی و دی كه‌سه‌كی بوكر ل فی بركی هلینن و هنده‌ك ئاڤا وێ ل وان كه‌سێن ئاماده‌ دێ ره‌شینن و هه‌موو پێگڤه‌ دێ ژ خودێ و مه‌حمه‌ ره‌شان خوازن ره‌حمه‌ك ببارت بۆ به‌ره‌كه‌تا چاندنیا ده‌فه‌را وان.\n\n2- بركا كلیلا گوه ئێشێ:\n\nهه‌ر كه‌سێ ئێشا گوهێ هبت دێ كلیلا ده‌رگه‌هێ ئاڤایا مه‌حمه‌ره‌شان ل وی بركێ هلینن و دی ئێخنه‌ سه‌ر گوهێ وی و مجێور دێ دوعایا ژ خودێ و مه‌حمه‌ ره‌شان كه‌ت ئه‌و ئێش ل گوهێ وی نامینت.\n\n 3- بركا گوریاتیێ:\n\nهنجێن گوریاتی لێ په‌یدابت مرۆڤبت یا گیانه‌وه‌ربت دی به‌نه‌ سه‌روی برگێ هنده‌ك ژ ئاڤا وی بركێ دی لێكه‌ن و رۆژ بۆ رۆژی ب ئه‌زنه‌ها خودی و مه‌حمه‌ ره‌شان دی ساغبت ئه‌ڤه‌ ئێكه‌ ژ سه‌دق و باروه‌رینن رێیا ئولى و ئێكانیا خودێ یه‌.\n\nسلاڤه‌كا مه‌حمه‌ ره‌شان:\n\nئه‌ڤ سلاڤه‌گه‌ه دكه‌فته‌ باكورێ مه‌زارگه‌هێ پیر مه‌حمه‌ ره‌شان ب درێژیا (500)م، سلاڤگه‌ه داره‌كا هنارێ یه‌ یه‌ شوره‌كریه‌ ب به‌را بلندی (50)سم، هه‌وه‌سا هه‌ جاره‌كا ئێزدی قه‌ستا ئه‌ڤی مه‌زارگه‌هی دكه‌ن هه‌ر ژ كه‌ڤندا و هه‌تا ئیرۆ ئه‌و كه‌سێ قه‌ول و قه‌سیدا و به‌یت و لاڤژا بزانت دێ ده‌ست ب به‌یت و قه‌سیدا و لاڤژا كه‌ت ب كۆبری هه‌تا دگه‌هنه‌ مه‌زارگه‌هی.\n\nسه‌فه‌را به‌هارێ بۆ به‌ر زێوا مه‌همه‌ ره‌شان:\n\nهه‌ر سال ئه‌ڤ سه‌فه‌ره‌ ل وه‌رزی به‌هاری ده‌ست پی دكه‌ت ژ (15)ی مه‌ها ئاداری هه‌تا (15)ی مه‌ها نیسانی ژ میژووا رۆژهلاتی به‌لێ ئه‌ڤ سه‌فه‌ره‌ ده‌ست پێدكه‌ت پشتی سه‌فه‌را نان و ماستا بۆ په‌رستگه‌ها پیرۆزا لالش خه‌لكێ قه‌سدكه‌نه‌ ئه‌ڤى مه‌زارگه‌هی ل سه‌فه‌را نان و ماستا ب شێوه‌ێ فه‌رمی ئه‌وژی خه‌لكێن گوندێن باسكێ شێخا و باشێك و به‌حزانێ نه‌ به‌لێ نهۆ دبینین ئێزدی ژ گه‌له‌ك گوندێن دی قه‌سدكه‌نه‌ ئه‌ڤێ مه‌زارگه‌هى.\n\nرێ و رسمێن سه‌فه‌را نان و ماستا بۆ به‌ر ئه‌ڤێ زێوێ:\n\nهه‌ر سال ل وه‌رزێ به‌هارێ ژ ده‌سپێكا مه‌ها سێ (3) هه‌تا دوماهیكا مه‌ها چار (4) ئانكو بۆ ماوێ دوو مه‌ها ئێزدی قه‌ستا ڤی مه‌زارگه‌هی دكه‌ن و هه‌ر گونده‌ك خێرا خۆ كۆمدكه‌ن وه‌ك نان (ته‌ننك) و ماست و هه‌روه‌سا ساڤارا و ده‌هن و خۆیی و و زه‌یت و روون دگه‌ل قوربانیه‌كێ یان بتر دێ به‌ن به‌ر ئه‌ڤی مه‌زارگه‌هی ب خێرا ناڤێ خودێ و مه‌حمه‌ ره‌شان. به‌لێ هه‌روه‌سا مجێوه‌ر دێ وێ خێرێ كه‌ته‌ زاد (سمات ) و هه‌موو كه‌سێن لێ ئاماده‌ دێ وێ سماتێ خۆن و مجێور دێ دوعایا ژ خودێ و مه‌حمه‌ ره‌شان كه‌ت بۆ قه‌بوول كرنا خێرا وان.\n\nبه‌لێ هه‌ر گوندێ بچته‌ به‌ر ئه‌ڤی مه‌زارگه‌هی دێ هنده‌ك ئاڤا بركا مه‌حمه‌ ره‌شان ل خۆ ره‌شینن و دێ بێژنه‌ ژنا ب هلهلینن و مجێور دێ ده‌ست ب دوعایا كه‌ت و پێكڤه‌ دێ ژ خودێ و محمه‌ ره‌شان خوازن بارانه‌ك ببارت و بته‌ خێر و به‌ره‌كه‌ت بۆ چاندنیا وان یا وێ سالێ، به‌لێ خودێ ژ كه‌ره‌ما خۆ و ل خاترا مه‌حمه‌ ره‌شان و وێ خێرا وان كری ره‌حمه‌كێ وه‌ك باران دبارینت و هه‌ر كه‌سێ خۆ ل خودێ و مه‌حمه‌ ره‌شان بكرت دێ مرازا وی ب جه ئێت.\n\nبه‌ری قه‌سدكنه‌ ئه‌ڤى مه‌زارگه‌هی ب چه‌ند رۆژه‌كا مجێورێ هه‌ر گونده‌كی خه‌لكی گوندی خۆ ئاگاداردكه‌ت خرفه‌كرنا خێرى وه‌ك (دان وخوی ژ روون ژ نان ) ل گه‌ل هنده‌ك زه‌یتی (بزر) به‌لێ ل هێڤارا به‌رى رۆژا دچن، مجێوری گوندی دچته‌ سه‌ربانی و ب سێ ده‌نگا بانگدده‌ت كو سبا سه‌فه‌را نان و ماستایه‌ بۆ به‌ر زێوا مه‌همه‌ ره‌شان به‌لی ئه‌و مالا سپییاتی هه‌ی ماستى خۆ دبنه‌ مالا مجێوری و خه‌لكی گوندی ل به‌ر ده‌رین مالا مجێوری خرفه‌ دبن و لگه‌ل نه‌قلا نان و ماستى هه‌موو خه‌لكی گوندی ب كه‌یف و خوشی و ب رێز دكه‌فنه‌ریكی و ده‌ستپێكی دگه‌هنه‌ سلاڤگه‌هێ ئه‌و سلاڤگه‌ها (داره‌كا هنارێیه‌ )ویه‌ شوركرییه‌ ب كه‌ڤرا و په‌یا دبن بۆ تواف كرنی و پشتی تواف كرنێ قه‌وله‌ك یان ژی به‌یته‌ك تێته‌ گوتن ژ ئالیی زانایه‌كی دینی ڤه‌، ول گه‌ل هله‌لاندنا ژنان و كه‌چكان ئه‌فه‌ ژی نیشانا گه‌هشتنا سنوورى ڤى مه‌زارگه‌هێ پیرۆزه‌.\n\nده‌مێ خه‌لكی گوندی دگه‌هنه‌ به‌ر مه‌زارگه‌هی و ب رێز زیاره‌تی دبن و خێرا خۆ ل سه‌ر ده‌رچكا مه‌زارگه‌هی داتنین و ئیك ژ مالا مجێورى ئێكسه‌ر دى وێ قوربانیا وان سه‌رژیكه‌ت و كه‌ته‌ سمات و مجێور و خه‌لكی گوندی دی چنه‌ دهندرویی ئاڤاهیا مه‌حمه‌ره‌شان دا تواف دكه‌ن و سێ جارا ل دۆرا سندرووكێ دزڤرن و په‌ریا ڤه‌دكه‌ن و گرێدن رامانا ڤه‌كرنا ده‌ریێن خیرایه‌ و كرتنا په‌ریا نیشانا گرتنا ده‌ریێن شه‌رایه‌ و ل گه‌ل هندێ مجێور و ئێكی زانایی ئولی دی ده‌ست ب چه‌ند تێكستێن ئاینی كه‌ن وه‌ك قه‌ول و به‌یت و قه‌سیده‌، به‌لێ پشتی هه‌رسێ گه‌ر ب دوماهیك دئێن ئیكسه‌ر دێ ل به‌رامبه‌ری سندرووكی سه‌كنن مجێور لگه‌ل وی زانایی ئولی دێ هیڤیا ژ خودی و پیر محمه‌ ره‌شان كه‌ن ده‌ست پێكا ساله‌كا نووه‌ كو خه‌لكی ژ قه‌دا و نه‌خوشیێن دنیایێ بپارێزت و بشتى ئه‌ڤێ هه‌مویێ مجێور و هه‌موو خه‌لكى گوندی دی چنه‌ ده‌ستی مجێوری مه‌حمه‌ ره‌شان و ئێكسه‌ر هه‌ر كه‌سه‌ك دێ چته‌ ل جه‌م خێزانا خو و ل ده‌مێ نیڤرو مجێور وخه‌لكی گوندی ل كوچكی ئاماده‌بن و سماتى تێكدا دخون و مجێورى مه‌حمه‌ ره‌شان دێ دوعاین ل خێرا وان دكه‌ت و ل ده‌می گوند دزڤرنه‌ مال مجێوری گوندی هنده‌ك ژوی نانی و ده‌وی لگه‌ل خو دئینته‌ مال و هه‌ر ماله‌ك ل گوندی ژوی نانى و ماستى دئینه‌ مالا خۆ بۆ هیڤێن و به‌ره‌كه‌تی.\n\nری و رسمێن تێنه‌ داخازكرن بۆ بارانی:\n\nهه‌روه‌سا گه‌له‌ك گوندین ئێزدیا و ب تایبه‌تى خه‌لكێ كومه‌لگه‌ها مه‌هه‌تێ ئانكو ده‌ڤه‌را باسكێ شێخا و خه‌لكێ باشیك و به‌حزانێ قه‌سددكه‌نه‌ ئه‌ڤێ مه‌زارگه‌هی ده‌مێ سال یا حشك بت یان یه‌ كێم باران بت و دێ خێرى كۆمكه‌ن دگه‌ل هنده‌ك سه‌ر برا و دبه‌نه‌ به‌ر مه‌زارگه‌هی و ده‌مێ دگه‌هنه‌ ئه‌ڤێ زێوی ئێكسه‌ر دێ مجێوری مه‌زارگه‌هێ وێ قوربانێن كه‌نه‌ دبركا ئاڤا پیرۆز، و ده‌مێ ژبركی تێنه‌ ده‌ر ئێكسه‌ر دێ ده‌ست ب دوعایا كه‌ن و دێ هیڤیێ ژ خودی و مه‌همه‌ ره‌شان كه‌ن بۆ ڤه‌كرنا ده‌رگه‌هێ ره‌حمی و تێته‌ خه‌لاتكرن ژلایێ خه‌لكێ ده‌ڤه‌رێ ڤه‌ و ئه‌و خه‌لات ژی به‌ دله‌كا جلكایه‌، و دباوه‌رییا ئێزدیان دا پیر مه‌همه‌ ره‌شان خودانی بارانێ یه‌.\n\nمۆركرن وجوانكرنا هلیلا قوبا مه‌زاری مه‌همه‌ ره‌شان:\n\nرێورسمێن ئێزدیان دێرینیا ئولا وان دیار دكه‌ن هه‌ر ژ كه‌ڤندا ئولا وان یه‌ گرێدایی بوویه‌ ب سروشتی ڤه‌ ئێك ژ پیرۆزیین ئێزدیان (قوبه‌) و سه‌رێ وى ب رۆژی تێته‌ ناسین و زنجین وێ ب تیریشكێن رۆژی، به‌لی هه‌ر ژ كه‌ڤندا قوب ل ناڤ ئێزدیان دهاتنه‌ نوژه‌نكرن بۆ دوو سالا جاره‌كی ب گیچا سپی و هلیلین وان دبرنه‌ لالشێ ب ئاڤا كانییا سپی مۆردكرن، به‌لێ پرانیا قوبێن ئێزدیان دفان بیست سالین بۆریدا وێت هاتینه‌ نوژه‌نكرن ب (حه‌لانی) و نوژه‌نكرنا وان ب گێچی نه‌مایه‌ به‌لێ یه‌ فه‌ره‌ ل سه‌ر مجێورى هه‌ر قوبه‌كێ و خه‌لكێ وی ده‌فه‌رێ هه‌ر چه‌ند سالا جاره‌كێ هلیلین وان به‌ره‌ف لالشێ ببه‌ن مه‌ره‌م ژی مۆركرن و جوانكرنه‌ به‌لێ ئه‌ڤ زێو ( مه‌زارگه‌ه ) وێ هاتیه‌ نوژه‌نكرن (حه‌لانكرن) ژ خێرا ئێزدیان ل سالا (2000) ز و سپیكرن ب گێچێ نه‌مایه‌ به‌لێ هه‌ر چه‌ند سالان جاره‌كى هلێلا قوبا ئه‌ڤێ زێوى ل لالش تێته‌ جوانكرن و مۆركرن.\n\nرێ و رسمێن مۆركرن و جوانكرنا ئه‌ڤێ هلێلی:\n\n1- ده‌مێ  هلێلا ئه‌ڤێ قوبێ پێتڤی ب نوژه‌نكرنێ هه‌بیت ، دێ مجێورى ئه‌ڤێ زێوێ  ئۆلدارێن ئاینی و ریهسپیێن و دێ هه‌موو گوندین باسكێ شێخا ئاكه‌هداركه‌ت ب چه‌ند رۆژا به‌ری رێ ورسما بۆ پشكداریكرنێ، دێ رۆژه‌كێ ته‌رخانكه‌ت بۆ مۆركرنا هلێلا قوبا پیر مه‌همه‌د ره‌شان.\n\n2- هه‌روه‌سا ل وێ رۆژا ته‌رخانكری ل ده‌ستپێكا ڤه‌كرنا هلێلێ ژ سه‌رێ قوبێ، یه‌ فه‌ره‌ ژلایێ زانایێن ئولا ئێزدیان فه‌ قه‌ول و به‌یت و قه‌سیده‌ بێنه‌ گوتن هه‌تا هلێلی بینه‌ خوارێ.\n\n3- پشتی هلێلێ ژ سه‌رێ قوبێ دهێنه‌ خوارێ، مجێوری زێوی دگه‌ل هنده‌ك ئولدارێن ئایینی و ریهسپیێن باسكی شێخادی ئه‌وێ هلیلێ به‌ره‌ف لالشا نوورانی به‌ن، ب مه‌ره‌ما مۆركرنێ.\n\n4- ل ده‌ستپیكێ هلێل ل پرا سه‌لاتێ تێته‌ قوناغ كرن ل به‌ر نیشانگه‌ها (به‌ری عه‌ره‌ساتێ) بۆ ماوی چه‌ند خوله‌كا.\n\n5- قاسدى باسكێ شیخا وه‌ك (پیشره‌ )و دێ بانگده‌ت وه‌رنا پێشیا هلێلا مه‌همه‌ره‌شان و دێ سێ جارا دووباره‌كه‌ت و ئێكسه‌ر بابێ چاویش و خلمه‌تكارێن لالشێ دێ به‌رفه‌ چن بۆ پێشوازیكرنێ و توافكرنێ.\n\n 6- هه‌روه‌سا بابێ چاویش و ئۆلدارێن ئایینی دێ ده‌ست ب قه‌ول قه‌سیداكه‌ن و دێ هه‌موو پێكڤه‌ به‌ره‌ف كانییا سپی چن بۆ مۆركرنا هلێلێ و دگه‌ل ڤێ هندی ژی قه‌ول و به‌یت و قه‌سیده‌ تێنه‌ گوتن.\n\n7-  هه‌روه‌سا ژ كانیا سپی دێ به‌نه‌ سه‌ر حه‌ودا كه‌لوكێ ل پێشیا جه‌لسا شیخادی ڤه‌ بۆ جوانكرنى دگه‌ل دا قه‌ول و به‌یت و قه‌سیده‌ تێنه‌ گوتن.\n\n 8- پاشی دى قوناغ كه‌ن ل به‌ر قاپیا شێخادی بۆ ماوێ چه‌ند ده‌مژمێرا.\n\n9 - هه‌روه‌سا دێ وێ هلێلێ راكه‌ن و ژلالشێ دێ به‌ره‌ف قه‌زا شیخان به‌ن بۆ قوناغكرنێ ل مالا (خه‌لێل خه‌لو) ئه‌ف ژی ئێكه‌ ژ عورف و عاده‌تێن كه‌فن به‌لێ ئه‌و مال ب قوناغا هلێلا مه‌همه‌ ره‌شان تێته‌ ناسین چونكی مریدێن مه‌همه‌ ره‌شانن و زاده‌كی چێدكه‌ن و هه‌موو فرافینی لێ دخون و دێ به‌ره‌ف گوندێن باسكێ شێخا ڤه‌ به‌ن.\n\n10- هه‌روه‌سا  بۆ خاترا پیر مه‌همه‌ ره‌شان ب باوه‌ری و ئیمانه‌كا موكم هه‌موو گوندین باسكی ل جه‌م خۆ قوناغ دكه‌ن و هه‌ر گونده‌ك ژ گوندێن باسكی شیخادی هلێلى ل جه‌م خو قوناغكه‌ت چی ب رۆژی یان ب شه‌ڤێ هه‌تا هه‌ر دووانزده‌ گوندین باسكی تێنه‌ ده‌ربازكرن. هه‌ر مالا لێ بێته‌ قوناغكرن ئه‌و مال زاده‌كی وه‌ك سمات بخێرا ناڤێ خودێ و مه‌همه‌د ره‌شان دێ چێكه‌ت و دیسان خه‌لكێ وی گوندی ئه‌و ژی هه‌موو زادی چێدكه‌ن و سفره‌كێ دبه‌نه‌ به‌ر هلێلێ ل مالا قوناغێ.\n\n11- پشتی قوناغێن گوندێن باسكی دێ هلێلێ به‌ره‌ڤ زێوه‌ مه‌همه‌د ره‌شان به‌ن، ده‌مێ دگه‌هنه‌ دار هنارا شێخ مه‌ند ل سلاڤگه‌ها مه‌همه‌د ره‌شان دیسان دێ ده‌ست ب قه‌ول و به‌یت و قه‌سیدان كه‌ن هه‌تا دگه‌هنه‌ مه‌زارگه‌هی.\n\n12- خلمه‌تكار دێ وێ هلێلێ ب سه‌رێ قوبێ ڤه‌كه‌ن ( سوار كرنا هلێلێ) دیسان ژ ئالیێ زانایین ئولى ڤه‌ دێ ده‌ست ب قه‌ول و به‌یت و قه‌سیدان كه‌ن و دگه‌ل ڤێ رێ و رسمێ هلێل تێته‌ سواركرن.\n\n13- ل وێ رۆژێ خێره‌كا مه‌زن ل به‌ر زێوێ تێته‌ جێكرن، مجێور دێ شیلانه‌كێ چێكه‌ت ئه‌وژی زاده‌كه‌ دبێژنی (سمات)، و هه‌ر كه‌سی لێ ئاماده‌ دێ ل قوبا مه‌همه‌د ره‌شان تواف دبن (زیاره‌تی) دبن و دێ وێ سماتی خون و به‌ره‌ڤ مال ڤه‌چن. \n\nژلایێ به‌رهه‌می ڤه‌: ناڤێ مه‌همه‌د ره‌شان د هنده‌ك سه‌به‌قه‌یێن قه‌ولان و تێكستێن دینی دا دهێت، ده‌ما ناڤێ وی دهێت ژی ل رێزا خاس و بابچاكێن خودان هنه‌ر و كه‌رامه‌ت و ناڤدار دهێت، ئانكو ئه‌و ژی ئێكی مینا وان بوویه‌، ژ وان قه‌ولێن ناڤێ وی تێدا هاتی، بۆ نموونه‌:\n\nد قه‌ولێ \"كۆفییا\" دا ناڤێ وی هاتی یه‌ و ب \"شێر\" هاتی یه‌ یه‌ سالۆخكرن:\n\nگۆفیا ته‌ یه‌ گرانه‌\n\nفری چۆ عه‌زمانه‌\n\nل عه‌رشان ده‌وران دانا\n\nمیر سجایێ سجانه‌\n\nناسردینێ بابانه‌\n\nشێر مه‌همه‌دێ ره‌شانه‌\n\nپیری ته‌رجه‌مانه‌، داودی بن ده‌رمانه‌\n\nد قه‌ولێ \"قه‌ولێ بازا\" دا هه‌مان مه‌به‌ست دووباره‌بوویه‌، هه‌روه‌سا سه‌به‌قه‌ ب خوه‌ ژی هه‌مان سه‌به‌قه‌یا ده‌ربازبوویی یه‌، لێ پێش و پاشخستن كه‌فتییێ یه‌:\n\nمیر سجایێ سجانه‌\n\nشێر مه‌همه‌د ره‌شانه‌\n\nشێخ مه‌ندێ فه‌خرانه‌\n\nداودی بن ده‌رمانه‌\n\nپیری ته‌رجه‌مانه‌\n\nراستیێ سپارتبو ل گه‌ل یار و برانه‌\n\nد قه‌ولێ \"بابه‌كرێ ئۆمه‌را\" دا ژی ناڤێ وی هاتی یه‌ و ب \" مامێ ره‌شان\" هاتی یه‌ ناڤبرن:\n\nیا ره‌بی، خاترا پیرێ هه‌سن مه‌مان، پیرێ ئیسیبیا\n\nپیرێ لبنان، پیرێ مامێ ره‌شان\n\nپیرێ قه‌دمامێ قه‌دیمی ئۆمه‌رخالا\n\nپیرێ ته‌رجومه‌كی\n\nخاترا مێرا و مه‌له‌كا كی\n\nد تێكستێ درۆزێ دا ژی، ناڤێ وی هاتی یه‌:\n\nب قه‌درێ مێر و مه‌رگه‌ها شیخادی\n\nحه‌سن مه‌مان و مه‌همه‌د ره‌شان\n\nئیسبیا و پیرێ جه‌روان\n\nحاجی مه‌همه‌د، پیر مه‌همه‌د\n\nد به‌یتا (سێ مه‌رزێ) ژی دا ئاماژه‌ ب ناڤێ وی دگه‌ل چه‌ند خاس و بابچاكه‌كێن دن هاتی یه‌ كرن:\n\nسێ مه‌رزێ وا بنكه‌\n\nوێدا تێن جۆقه‌تێن زیاره‌ته‌\n\nوێ ل مه‌كانێ شیخادی و هه‌سن ده‌نا و ئیسیبییا و مه‌همه‌د ره‌شا و هه‌سنالكه‌\n\nهه‌روه‌سا قه‌سیده‌كه‌ تایبه‌ت ب ناڤێ مه‌همه‌د ره‌شان هاتی یه‌ گۆتن، لێ ئه‌م نزانن كا وی گۆتی یه‌، یات ژی ئێكی پێ گۆتی یه‌. ئه‌ڤ چه‌ند سه‌به‌قه‌ ژ قه‌ سیدا پیر مه‌همه‌ ره‌شان ژ به‌یتا شێخ و پیرا، ئه‌ڤ قه‌سیده‌ بۆ مه‌ پیرۆزیا چیایێ مه‌قلوبی و رۆلی پیر مه‌همه‌ ره‌شان ل ده‌ڤه‌ری وه‌كو چاوا ده‌سته‌هلات گێرایه‌ و بوویه‌ هێمایه‌كی خه‌باتكه‌ر دریكا ئاینی ئێزدیاتیێ دا. خۆیا دكه‌ت.\n\nئه‌و بابێ پیر ئه‌یوبی\n\nهه‌ی شێرۆ ژ مه‌قلوبی\n\nحوكمی ته‌ هه‌تا تخوبی\n\nئانكو ئه‌ڤی  بابچاكی رێزه‌كه‌ تایبه‌ت ل جه‌م خودێ مه‌زن و شیخادی هه‌بوویه‌ كو خودێ مه‌زن هێز وشیان و كه‌رامه‌ت دابووین ژ به‌ری و هه‌تا نهوژی ده‌سته‌هلات گیرَایه‌ و بوویه‌ سه‌ركرده‌یه‌ك ل ده‌فه‌ری و هه‌فتى و چار (74) سوار چاك هه‌بوون و ئه‌وێ شیا ئه‌ڤێ ده‌فه‌رێ بپارێزت ژ ده‌ستێن گه‌لك نه‌حه‌زا له‌وما ل هێره‌ یێ ناڤداره‌ ب ناڤێ شیر مه‌همه‌ ره‌شان و شیخادی ئه‌و خه‌لاتكر و كره‌ سه‌روه‌ری چه‌ند خاس و چاكا ل لالشێ.\n\nهه‌روه‌سا ده‌می سه‌به‌قا دبێژت: حوكمى ته‌ هه‌تا تخوبی ئانكو ئه‌ڤێ زێوى سنووری خووی هه‌ی هه‌ر ژ دوماهیا مه‌قلوبى ژ ئالین روژهلاتى و ناڤا گوملی و هه‌تا بزڤرته‌ شیفبالوكا (شیڤه‌كه‌ ئاڤێ یه‌ دئێت ژ ئالیێ باژێرێ ئیسفنی ڤه‌) و دبه‌ر گرمباركی را ژ ئالیێ رۆژهلاتێ ڤه‌ دبۆرت و دگه‌هته‌ چێایێ مه‌قلوبى و هه‌تا دگه‌هته‌ ده‌ڤه‌را باشیك و به‌حزانا.\n\nمه‌قلوب ئێ عێلیه‌\n\nره‌شێ شیخادییه‌\n\nمه‌قلوبی مه‌زنه‌ وێ دبندا به‌حرا سپییه‌\n\n*   *   *\n\nمه‌قلوبێ مه‌زنه‌\n\nمه‌همه‌ ره‌شان وێ ل بنه‌\n\nكه‌ره‌ما مه‌لك شێخ حه‌سنه‌نه‌\n\n*   *   *\n\n\tقوبا دیارێ كافێ\n\n\tله‌شكه‌رێ شێخێ گران كافێ\n\nخه‌بیر بن ل وێ ئاڤێ\n\nخاسا می دناسین سه‌ری رابێ\n\n*   *   *\n\nقوبا دیارێ پرێ\n\nخه‌بیر بن ل وێ سورێ\n\nخاسا مێر دناسین ل سه‌رێ دورێ\n\n*   *   *\n\nمن دیت ب جاڤان\n\nته‌ دیت ب چاڤان\n\nله‌شكه‌رێ شێخ گرانه‌\n\nسه‌ردار مه‌همه‌ ره‌شان\n\n*   *   *\n\nمن ب چاڤان دییه‌\n\nته‌ ب چاڤان دییه‌\n\nله‌شكه‌رێ شێخێ ئادیه‌\n\nسه‌ردار حمێدیه‌\n\n*   *   *\n\nهه‌مه‌دی یالا هه‌مێدی\n\nبازییۆ مه‌كه‌ن كێدی\n\nشێخادییه‌ مه‌ ل خه‌ولێ دێ\n\n*   *   *\n\nپیره‌كی نورین\n\nراست دارێن سولتێن\n\nمه‌حمه‌ ره‌شان كره‌ پیرێ مه‌لك سجادینه‌\n\n.\"\n\n"
      },
      {
        "title": "8-6. زێوا پیر جه‌روا ل گوندێ جه‌روانه‌ ",
        "content": " \"\n\nژلایێ ناڤ و ناسناڤی ڤه‌: \"پیر\" ناڤێ چینا وی یه‌، نه‌ دیاره‌ \"جه‌روا\" ناڤی وی یه‌، یان ژ ناڤیچ گوندی وی هاتی یه‌، چونكی ئه‌و گوندێ لێ ژیایی و مه‌زارێ وی لێ \"جه‌روانه‌\"، نڤیسكار \"پیر خدر سلیمان\" كو ژ پیرێن جه‌روایه‌ دبێژت گوندی جه‌روان ژ پیرێ جه‌روان كه‌ڤنتره‌ و گوند دزڤرته‌ ڤه‌ سه‌رده‌مێ سه‌نحاریب ئاشووری ، ل گوره‌یی ڤێ بۆچونێ، ئه‌ڤ خاس دبته‌ \"پیرێ گوندێ جه‌روان\"، ئانكو \"پیرێ جه‌روان\" ب ته‌ڤایی ناسناڤه‌، لێ نه‌ دیاره‌ ئه‌و كی یه‌. هه‌ر چه‌وا بت، ئه‌و ب پیرێ جه‌روان ناڤداره‌.\n\nد ده‌ستپَیكا قه‌سیده‌یا وی دا ب \"لاوى پیر\" دهێته‌ ب ناڤكرن لێ \"لاوكی پیر\" كی دن دناڤ ئێزدیان دا هه‌یه‌ و گه‌له‌ك قه‌ول و به‌یتێن ئێزدیان ژ ئاڤراندنا وینه‌.\n\nدسترێم فه‌قیره‌\n\nزێوا ناڤا زووره‌\n\nوێ تێدا لاوێ پیره‌\n\nژلایێ بنه‌مالێ ڤه‌: بیرێ جه‌روان، بنه‌ماله‌كه‌ پیره‌ ژ وان هه‌ر چل بنه‌مالێن چینا پیران دناڤ ئێزدیان ده‌، نڤیسكار \"پیر خدر سلیمان\" دبێژت: پیری جه‌روا پسێ سنجێری یه‌، قه‌سیدا وی ژی ڤێ یه‌كی ئیسبات دكت:\n\nپسێ سنجێرێ\n\nل دیوانێ هلدێری\n\nژ نوو ڤه‌شێری\n\nهه‌روه‌سا برایێ قائید و به‌شیره‌ كو ئه‌و ژی دوو بابچاكێن ئێزدیانه‌. دیسان پیرێ خۆشاڤایی كو ئه‌و ژی بابچاكه‌كی ئێزدیایه‌ و مه‌زارێ وی ل قه‌زا شێخان هه‌یه‌، ئه‌و ژی مرۆڤێ پیرێ جه‌روایه‌.\n\nژلایێ سه‌رده‌می ڤه‌: ئه‌و د سه‌رده‌مێ شیخادی دا (1072-1162)ز، ژیایه‌.\n\nژلایێ كاری ڤه‌: ئێك ژ ئه‌ندامێن مه‌حفه‌لا شیخادی بوویه‌ و ناڤێ وی د مشوورا پیر خه‌تیب پسی پیر بۆتار دا هاتییه‌ پیری جه‌روا پیره‌كی خوه‌شتفی (حه‌بیب) و خودان ئه‌ركان بوویه‌، له‌ورا ژی میر ئه‌و خووندی یه‌ دیوانێ:\n\nپیره‌كی حه‌بیبه‌\n\nپه‌دشێ من دا بوو نسیبه‌\n\nسپارته‌ حوكمێ وی دبیبه‌\n\nپیره‌كی ب مانێ\n\nتو خودانێ ئه‌ركانێ\n\nمیر خوندیه‌ دیوانێ\n\nژلایێ دینی و جوگرافی ڤه‌:  مه‌زاره‌كی وی یێ دێرین ب ئاوایێ ئاقد ل په‌رستگه‌ها لالش هه‌یه‌، مه‌زارگه‌هێ وی ل نێزیكی گوندی جه‌روانا و گوندی باسڤنێ نێزیكی (10) كم روژهلاتی قه‌زا شێخان هه‌یه‌، ئه‌ڤ مه‌زار زێوا جه‌روانا: دكه‌فته‌ ناڤبه‌را قه‌زا شێخان و گوندی مام ره‌شا ل سه‌ر زوورا به‌رامبه‌رى بندافه‌ جه‌روانه‌، ئه‌ڤ زێوا ب دریژیا سێ (3) كم دكه‌فته‌ باكووری جوت سایدا سه‌ره‌كی یا دهوك و هه‌ولیر، وبدرێژیا (4) كم دكه‌فت رۆژهلاتى قه‌زا شیخان هه‌روه‌سا دكه‌فته‌ دناڤبه‌را چار سنووران دا ل رۆژهلاتی دبته‌ گوندی مام ره‌شا ل رۆژئاقایی دبته‌ قه‌زا شێخان ل باكووری دبته‌ گوندی باسڤنێ ل باشووری دبته‌ كۆمه‌لكه‌ها مه‌هه‌تێ. هه‌روه‌سا ئه‌ڤ زێوه‌ دكه‌فیته‌ د مه‌ودایێ ( 36.68594 باكور و 43.39549 رۆژهه‌لات) و بلنداهیا (431م) لسه‌ر روویێ ده‌ریایی.\n\nناڤێ زێوی ژ ناڤێ پیر جه‌روان هاتیه‌ به‌لێ مه‌لكـ سه‌نحاریب ل سالا (681) بز. ده‌ست ب سكرى جه‌روانا كریه‌ و ناڤ ژ سكری ره‌وانه‌ی پایته‌ختی مووسل (خۆرسه‌باتی) كریه‌ به‌لێ ئه‌و ئاڤ ب ده‌ریایی دهاته‌ ل قه‌له‌م دان هه‌تا سه‌دی دوازدی دگوتنی (ده‌ریا نژنی) به‌لێ ل چه‌رخێ دوازدی پیر جه‌روان ئاڤایی لی چێكریه‌ و ل و ئاكنجى وێده‌رێ بوو و خاس و بابچاك هاتینه‌ و سه‌ردان لێ كرینه‌ وه‌ك قوناغ نیشانیت خاس بابچاكا لێ هه‌نه‌ و چرایی وان ل هێڤارێن چارشه‌مبووا و ئینییا و جه‌ژنا تێنه‌ ڤێخستن و بناڤێ پیر جه‌روان هاته‌ ب ناڤكرن هه‌تا ئیرو دبێژنی زێوا جه‌روانا ل هه‌موو زێوا زاف نیشانگه‌هێن خاس و بابجاكا لى هه‌ینه‌ به‌لێ ب مخابنی ڤه‌ ل ئه‌ڤێ زێوا پیری جه‌روا ب تنی چار نیشانگه‌هێن خاس و بابچاكان لێ ماینه‌ و ئه‌وژی یا سه‌ره‌كی نیشانا (پیرێ جه‌روا، پیر هه‌سلمه‌مان شێخ مه‌ند و سورا موخفى) یه‌، ل هندروویێ ئاقدی دا هاتینه‌ پاراستن و چه‌ندین نیشانگه‌هێن دی ل سه‌ده‌ما قه‌ومین و فرمانا هاتینه‌ وێرانگرن و هندابوون.\n\nزیوه‌ زێو ژی؛ ئانكو نیشانگه‌هێن گه‌له‌ك خاس و بابچاكێن ئێزدیان ل به‌ر مه‌زاری وی هه‌نه‌ لێ ل به‌ر ڤێ زێوێ تشتێ دیار چار نیشانگه‌ه هه‌نه‌، ئه‌وژی یێن تاووسى مه‌له‌ك، پیر هه‌سن مه‌مان، شێخ مه‌ند و پیری جه‌روان، هه‌روسا نیشانگه‌ها وی ل به‌ر مه‌زاری مه‌حمه‌ ره‌شان ل چیایی مه‌قلوبێ شێخان هه‌یه‌، ئه‌ڤ نیشانگه‌هه‌ ب ره‌خ نیشانگه‌ها شێخادی ڤه‌یه‌ ب (3-4) م، ئانكو ئه‌و ژی ل به‌ر مه‌زاری دایكا چاكه‌، د ناڤا ڤێ نیشانگه‌هێ ژی دا وه‌كه‌ ته‌ڤ نیشانگه‌هێن ئێزدیان جهێ هلكرنا ئاگر لێ هه‌یه‌، دیسان نیشانگه‌هه‌كه‌ وی ل باشیك و به‌حزانی و ئێك ژی ل به‌ر مه‌هده‌رێ ل گوندی بۆزان و ئێك ژى ل به‌ر زێوا مه‌مێ شڤان ل ده‌ڤه‌را دووبانا دنا هه‌یه‌.\n\nژلایێ هه‌لكه‌فت و داب و نه‌ریتان ڤه‌:\n\nپیرێ جه‌روا ئێكه‌ ژ باب چاك و خاسێن لسه‌ر ده‌مێ شیخادى هاتیه‌ ناسین، سالێ دوو جارا رێوره‌سمێن بانگێرێ و توافا وى ژلایێ مجێورێن بیرێ جه‌روا و خه‌لكێ باسكێ شێخا دئێنه‌ گێران:\n\nئێك: توانا پیرێ جه‌روان: سالانه‌ ل دستپێكا مه‌ها گولانێ توافه‌ك ژێرا ل گوندێ جه‌روانا دهێته‌ گێران، تواف ژی هه‌لكه‌فته‌كه‌ دینی - جڤاكى یه‌، ئانكو توافبوون، د ڤێ هه‌لكه‌فتێ دا هنده‌ك رێ و رسم دهێنه‌ ئه‌نجامدان، وه‌ك چێكرنا سماتی خوارنه‌كه‌ تایبه‌ته‌ گێرانا دیلان و شاهیان.\n\nتوافا پیری جه‌رورا، هه‌ر سال ل ئینیا سێیێ ل پشتی جه‌ژنا سه‌رێ سالی دبته‌ توافا پیرێ جه‌روا ل زێوا پیرێ جه‌روا زێوا جه‌روانه‌ به‌لێ ئه‌ف تواف یه‌ گرێدایه‌ ب باسكێ شێخان و ناڤه‌ندا قه‌زا شێخان (ئیسڤنێ) ڤه‌ هه‌ر سال ئه‌ڤێ تواڤێ رێ و رسمێن خۆ هه‌نه‌ ل سوبه‌یكا تواڤێ به‌یتا سوبی تێته‌ گوتن و هه‌روه‌سا مه‌سحابه‌تك ژ ئه‌ده‌بێ دینی ئێزدیان تێته‌ گوتن ژ ئالین زانایێن ئولى فه‌، و سمات تێته‌ چێكرن و فرافینا توافیا ژئالیێ مجێورى ڤه‌.\n\nهه‌روه‌سا ل رۆژا توافێ دكاندار دكانه‌تینن و زێوا پیری جه‌روا تێته‌ خه‌ملاندن ژ به‌هاری و ناز و نه‌عمه‌تی و گه‌را دیلانی تێته‌ گێران ژ قیز و خورتا و كال و كابانیا ل به‌ر دنگێ ده‌ف و شبابه‌ یان دهۆل زرنایه‌ و مجێور ده‌ستێن خو په‌روه‌سته‌ دكه‌ت بۆ خودێ ره‌حمه‌كێ ب كنیاتی دا ب بارینت و مرازا توافیا بكه‌ت و هه‌ر كه‌سێ قه‌ستا زێوا پیری جه‌روا كری بۆرا ب خلمه‌تا خاسا بیته‌ نفیسین.\n\n تواف ل به‌هارێ جاره‌كا دى هه‌موو خه‌لكێ باسكێ شێخ و ده‌ڤه‌رێ پشكدارى رێوره‌سمێن تواڤێ دبن ب گۆڤه‌ند و دلان و خۆشى و شادى ڤێ هه‌لكه‌فتێ ساخ دكه‌ن، ل ڤان هه‌ر دوو هه‌‌لكه‌‌فتا گوندیێن باسكێ شێخا و ئۆلدار و مجێور ل هه‌ڤ كۆمدبن لبه‌ر مه‌زارگه‌هێ پیرێ جه‌روا و هنده‌ك ژ رێوره‌سما دئێنه‌ گێران وه‌كو خێر بۆ پیرێ جه‌روا بڤى ره‌نگى:\n\n1- سمات دئێته‌ دروستكرن\n\n2- چرا دئێته‌ ڤێخستن\n\n3- قه‌ول و قه‌سیده‌ دئێنه‌ گۆتن لبه‌ر مه‌زارگه‌هى.\n\n4- خه‌لكێ باسكێ شێخ دكه‌نه‌ عید و بتریا خه‌لكێ دئێنه‌ به‌ر مه‌زارگه‌هى زیاره‌تى دبن، و هه‌ر مالكا مریدێن وى سه‌ربره‌كێ سهه‌رژێدكن،\n\n5- گوڤه‌ند دئێته‌ گێران لبه‌ر مه‌زارگه‌هێ و هه‌موو خێزان و كه‌سێن حازر پشكدارى ڤێ دیلانێ دبن وه‌ك خێره‌كا مه‌زن دباوه‌ریا خه‌لكێ مه‌دا و ژنێن مه‌زن د هلهلینن.\n\n6- دیكل كو هیمایێ میترایا یه‌ هه‌ر ماله‌كا ئێزدى ئه‌ڤێن ل ده‌ڤه‌رێ دڤێت سالانه‌ دیكله‌كى ب ده‌نه‌ پیرێن جه‌روا، لگۆر رێوره‌سم و حه‌دوسه‌دیێن سه‌ر زه‌مانێ شیخادى هاتین دانان بۆ هه‌ر ئێشه‌كێ و ده‌رده‌كى خاسه‌ك ته‌سلیما وى هه‌بوو.\n\nدوو: بانگیرا پیرێ جه‌روان، خه‌لكى باسكێ شێخا به‌رێ ل چلێ زڤستانێ دكرنه‌ بانگێرا پیرێ جه‌روان و دچۆن خلمه‌تا مه‌زارێ وی دكرن، چونكی به‌رێ سه‌رێ وی ئاخ بوو، دچۆن باگوردان د سه‌ر بانی مه‌زاری را دبرن و دئانین دا دلۆپان نه‌كه‌ت، ئانكو كاروبارێن زڤستانی دكرن .\n\nسێ: سمات سالانه‌ سمانا وی دهێته‌ چێكرن\n\nژلایی روحانی ڤه‌: پیری جه‌روان پیری شیخادی یه‌، شیخادی ئه‌و ژ عه‌زیزی كری یه‌ پیرێ خوه‌، هه‌روسا شێخ مه‌ند شێخێ وی یه‌ و هه‌سن مه‌مان پیرێ وی یه‌. ژ به‌ر كو پیرێ شیخادی بوو، له‌ورا مه‌ره‌بی ژ پیرێ جه‌روان ره‌ نه‌لازم بوو، لێ ئه‌و ل جهێ مه‌ره‌بی، رێزێ ل فه‌قیرێ ب خه‌رقه‌ دگرن و خێرێ د ده‌نێ.\n\nپیرێ جه‌روا وه‌ك خودان، یان ژی ماشێ وی:\n\nیه‌ك: دووبشك، پیرێ جه‌روان د ئێزدیاتییێ دا ب خودانێ دوبشكان دهێته‌ ناسكرن، له‌وما ژی پیرێن پیرێ جه‌روان ل ناڤا ئێزدیان دگه‌رن و هنده‌ك ئاخا مه‌زاری وی دكه‌نه‌ ناڤ ئاڤێ دا و وی ئاڤێ ل مالا دره‌شینن ب مه‌ره‌ما هندی دوبشك ژ وێ مالێ دوور بن یان ژی زرارێ نه‌دن وێ مالێ. ئه‌ڤ یه‌ك د دوعایا \"دووبشكی\" دا دیار دبت:\n\nئاڤا پیرێ جه‌روانه‌\n\nبره‌شینن ده‌رمانه‌\n\nهه‌كه‌ دووبشكه‌، هه‌كه‌ ماره‌\n\nد سه‌ری بكه‌ن هه‌ڤساره‌\n\nهه‌گه‌ر دووبشك ب كه‌سه‌كی ڤه‌ بدت و قه‌ستا ڤێ بنه‌مالێ بكت ئه‌و چاره‌سه‌ردكه‌ن، هه‌روه‌سا دوعایه‌كا تایبه‌ت یا دوبشكی د ناڤ تێكستێن دینێ ئێزدیان دا هه‌یه‌، ناڤێ پیرێ جه‌روا تێدا دهێت، \n\nاخله‌ر، اخله‌بی\n\nجاری موری جقلی\n\nدورده‌ و د كورده‌\n\nشێخ مه‌ندی فه‌خرانه‌\n\nپیرێ جه‌روانه‌\n\nهه‌كه‌ دوبشكه‌\n\nهه‌گه‌ ماره‌\n\nد سه‌ری ده‌ دكه‌ هه‌ڤساره‌\n\nبه‌رده‌ چۆل و چۆلبه‌یاران\n\nهه‌یڤا ئه‌م سبێ ببن هشیاره‌\n\nو رۆژ ل مه‌ ببه‌ دیاریه‌\n\nدوو: چاڤ كولی، ده‌ما جاڤێن ئێكى كول دبن قه‌ستا به‌ر مه‌زارێ پیرێ جه‌روا بكه‌ت یان سه‌ر ددانا بنه‌مالا پیرێ جه‌روان دكن و پیرێن پیرێ جه‌روا پچه‌كه‌ تۆبه‌ركا پیرێ جه‌روان لێ د دن، دوعایه‌كێ لسه‌ر بكه‌ت بۆ چاره‌سه‌ریێ.\n\nسێ: دیگل ماشی پیری جه‌روان (دیكل) كۆمكرنه‌، هه‌ر سال ده‌مێ بوهارێ پیرێن پیرێ جه‌روان ل ناڤ ئێزدیان دگه‌رن و دیكلان كۆم دكن . دیكل د ئێزدیاتییێ ده‌ سه‌مبۆله‌، سه‌مبولا زیره‌كییێ یه‌، سه‌مبولا په‌یوه‌ندییێ یه‌ ژبه‌ر كو ل سبا زوو مرۆڤان ژ خه‌و رادكت، ده‌ما مرۆڤ زوو ژ خه‌و رابه‌ دكاره‌ زوو دوعا و په‌رستنا خوه‌دا بكه‌، ئانكو دیكل مرۆڤ ژ بۆ دوعایێ هشیار دكه‌ (ب تایبه‌ت د سه‌رده‌مێن به‌رێ دا)، ژ به‌ر ڤێ یه‌كێ ژى هنده‌ك بنه‌مالێن ئێزدیان رێزى ل ڤى كارێ دیكل دگرن، ناكوژن و ناخون، مینا شێخێن ئامادینان.\n\nچار: ئێشا چۆكا و ئێستیكێن لنگى كوفكا ( مفاصل) ئه‌ڤ جۆره‌ نه‌خۆشیا هه‌ین قه‌ستا پیرێ جه‌روا و نه‌ڤیێن وى دكن، هه‌ر بۆ زانین پیرێ جه‌روا پیرێ شیخادى یه‌ و گوندێ جه‌روانا گونده‌كى دێرین و كه‌ڤنار لسه‌ر زه‌مانێ ئاشووریا ل وه‌ختێ سه‌نحاریب ئه‌ڤ ناڤه‌ و ئه‌ڤ گونده‌ هه‌بوویه‌ و سكرێ جه‌روانا ژى ئێك ژ وان سكرێن ناڤدار و دێرینه‌ لسه‌ر زه‌مانێ سه‌نحاریبى به‌رى 712 سالێن زاینى هه‌بوویه‌ ل جه‌روانا.\n\nداویا وی: ئه‌وی هه‌ر ل گوندێ خوه‌ جه‌روانا  جه‌روانا قه‌ده‌م گوهاستی یه‌ و ل گۆره‌یی گۆتنا نڤیسكار پیر خدر سلێمان ئه‌و د مه‌زارێ خوه‌ د گۆركری یه‌، بۆ زانین سندرووكه‌ك د مه‌زارێ وی ده‌ هه‌یه‌ و ب عه‌ردێ راست بوویه‌، لێ مرۆڤ دزانت ئه‌و گۆره‌.\n\nژلایێ پاشماوه‌یان ڤه‌:\n\nئێك: گوندێ جه‌روانا، گونده‌كی وی ب ناڤێ جه‌روانا ل نێزیكی قه‌زا شێخان مایه‌، ( جه‌روانا كه‌ڤن و نوو هه‌یه‌) گونده‌كی دیرۆكی یه‌ و شینوارێن گه‌له‌ك كه‌ڤناره‌ یێن سه‌رده‌مێ سه‌نحاریبێ ئاشوری لێ هه‌نه‌، هه‌روه‌سا پیرێن وی ب خوه‌ ژی ل ڤی گوندی ب ناڤێ پیرێن پیرێ جه‌روان دژین.\n\nدوو: خادم، هێمایێن پیرۆزن، خادمێن پیرێن جه‌روانا دبنه‌مالا پیرێن جه‌روان دا مانه‌.\n\nسێ: چرایێ چار لولی، چرایه‌كێ پیرۆز یێ پیرێ جه‌روایه‌، ره‌نگه‌ ئه‌ڤ چار لولی یه‌ ژی بۆ هه‌ر چار نیشان و ملیاكه‌ت و بابچاكان بت یێن ل به‌ر پیرێ جه‌روان، وه‌ك: چرایێ تاووسی مه‌له‌ك، هه‌سن مه‌مان، شێخ مه‌ند و پیرێ جه‌روان، ره‌نگه‌ ژی ژ بۆ هه‌ر چار كنارێن دنیایێ، یان ئه‌له‌منتێن ژیانێ (ئاخ، ئاڤ، بایی و ئاگر) بن.\n\nچار: ختم (مۆر)، ختما پیرێ جه‌روان هه‌یه‌ ب ئاوایێ گوستیله‌كێ یه‌ و د هه‌مان ده‌م ده‌ خادمه‌.\n\nپێنچ: درۆیێ په‌زی\n\nشه‌ش: گۆرستانا پیرێ جه‌روان، ل ده‌ردۆر زێوه‌ پیرێ جه‌روان گۆرستانه‌كه‌ دێرین هه‌یه‌.\n\nژلایێ به‌رهه‌می ڤه‌:\n\nیه‌ك: مشوور، جۆره‌كێ نڤیسنانه‌، تایبه‌تن ب بنه‌مالێن پیران ڤه‌، پیرێ جه‌روان مشوورا خوه‌ هه‌بوویه‌، ل گۆره‌یی گۆتنێن نڤیسكار \"پیر خدر ساێمان\" د ده‌ما فه‌رمان و جینۆسایدێن ل سه‌ر ئێزدیان دا ئه‌ڤ مشوور كه‌تی یه‌ د گوندێ ده‌روێشان دا و هه‌تا نها ل ور مایه‌. گوندێ ده‌روێشان گونده‌كی نێزیكی گوندێ پیرێ جه‌روایه‌، ئاكنجی یێن وی نه‌ ئێزدینه‌.\n\nدوو: ئاڤێ وێ د تێكستان ده‌، ناڤێ وی د چه‌ند تێكستان دا هاتی یه‌، بۆ نموونه‌: د تێكستێ دوعایا پیرێ جه‌روان، تێكستێ درۆزێ دا، هه‌روه‌سا د تێكستێ \" دوعایا ستێرا ده‌مبلقاپێ\" دا ژی ناڤێ وی هاتی یه‌ و ته‌مامه‌تی یا تێكستی سپارتی یه‌ پیرێ جه‌روان، ئه‌ڤه‌ وێ چه‌ندێ دگه‌هینت پیرێ جه‌روا خودان علم و زانین بوویه‌ و زانیاری ل سه‌ر ئه‌ده‌بیاتا دینی هه‌بوونه‌:\n\nشه‌مس و قه‌مه‌ر\n\nداودی بن ده‌رمان، پیر ته‌رجمان\n\nشێخ هه‌ڤروز و سه‌رداری دزان\n\nهمه‌تا خودێ ئه‌كبه‌را، خه‌تا سلێمان پێغه‌مبه‌ر\n\nهه‌ر چار كنارا بت، حه‌تا رۆژ بێته‌ ده‌ر\n\nته‌مامه‌تیاڤێ دوعایێ ل پیری جه‌روان و شێخالێ شه‌مسان\n\nل شێخادی و مێران\n\nد تێكستێ درۆزێ دا ناڤێ وی دگه‌ل یێ چه‌ند خاس و بابچاك و قه‌ولڤانێن دن دهێت:\n\nب قه‌درێ مێر و مه‌رگه‌ها شیخادی\n\nحه‌سن مه‌مان و مه‌همه‌د ره‌شان\n\nئیسبیا و پیرێ جه‌روان\n\nحاجی مه‌همه‌د، پیر مه‌همه‌د\n\nمه‌مێ شڤا، گاڤانێ زه‌رزا\n\nچلێ شیخادی، چلێ مه‌لك شێخ سن\n\nخاسێت به‌ر شیخادی ب قه‌در و قیمه‌ت بكی\n\n\"یا شیخادی عه‌لێك ل سه‌لام\"\n\nسێ: سه‌رهاتی، چه‌ند سه‌رهاتی یێن پیرێ جه‌روان ل گه‌ل خاس و بابچاكێن دێ هه‌نه‌، نه‌خاسمه‌ دگه‌ل شیخادی، ئێك ژ وان: دبێژن: ده‌ما شیخادی ماش به‌لاڤه‌دكرن، شیخادی گۆته‌ پیرێ جه‌روان بلا ئێزدی تشته‌كی بدنه‌ ته‌ ژی، مه‌به‌ست ژێ ته‌رش و ته‌وال بوو، مینا په‌ز و چێلان، پیرێ جه‌روان چ نه‌ڤییا. دیكل قه‌بوول كر، چونكی دیكل سبا زوو بانگ د دت و دبێژت: رۆناهی هات له‌ورا ژی نها ئێزدی دیكلان ژ پیرێن پیرێ جه‌روان را دبن.\n\nچار: تێكستێن ب ناڤێ وی، تێكسته‌كی تایبه‌ت ب ناڤێ وی هه‌یه‌، ئه‌ڤێ ل خوارێ ده‌ڤێ وی یه‌:\n\nپێنچ: كانیا پیری جه‌روا، ئه‌ڤ كانى دكه‌فته‌ با كووری مه‌زارگه‌هێ پیری جه‌روا ژیانا به‌رى هه‌موو ل سه‌ر ئاڤا كانیا بوو و هه‌ر جهێ ئاڤ لێ نه‌با ژیان لێ نه‌دبوو، به‌لێ ئاڤا ڤه‌خوارنی یا خه‌لكی گوندی هه‌موو ژ ڤێ كانیێ بوو، هه‌روه‌سا چاندنی ل به‌ر دكرن وه‌ك باجان و به‌مبوو و تووتن.\n\nقه‌سیدا پیرێ جه‌روا:\n\nب ده‌ستوری خودێ\n\nدسترێم فه‌قیره‌\n\nزێوه‌ ناڤا زووره‌\n\nوێ تێدا لاوێ پیره‌\n\n*    *    *\n\nزێوا تابوتا ره‌ش لێ\n\nهه‌ی شێرۆ، یی ژ لالشێ\n\nشیخادی كه‌ره‌م گه‌هشتنێ\n\n*   *   *\n\nشیخادی د ده‌ت نه‌ده‌ره‌\n\nجه‌له‌و ژ نوورێ چێكره‌\n\nپیری جه‌روا ژ ناڤ هاته‌ ده‌ره‌\n\n*   *   *\n\nجه‌وران ده‌ر بوو ژ ناڤه‌\n\nیركانا بن ته‌بابه‌\n\nل شیخادی دكر سلاڤه‌\n\n*    *    *\n\nجه‌روان د پرسییه‌\n\nپه‌دشێ من نوورانییه‌\n\nشوكرانیا جه‌له‌و چییه‌؟\n\n*    *    *\n\nشیخادی كر نسحه‌ته‌\n\nجه‌له‌و ژ حه‌قیقه‌\n\nپیرێ جه‌روا ژ ناڤ هاته‌ ده‌ره‌\n\n*   *   *\n\nشوكرانی جه‌له‌و خه‌لیفه‌یه‌\n\nخه‌لیفه‌ت دبێژت ب خۆیه‌\n\nجه‌له‌و علمێ مه‌یه‌\n\nدبه‌ر دا سجوده‌یه‌\n\n*   *    *\n\nپیره‌كی حه‌بیبه‌\n\nپه‌دشێ من دا بوو نسیبه‌\n\nسپارته‌ حوكمێ وی دبیبه‌\n\n*    *    *\n\nپیره‌كی ب مانێ\n\nئو خودانێ ئه‌ركانێ\n\nمیر خوندایه‌ دیوانێ\n\n*   *   *\n\nپسێ سنجێری\n\nل دیوانێ هلدێری\n\n ژ نوو را ڤه‌شێری\n\n*   *   *\n\nژ هه‌یبه‌تی كه‌فت و مری\n\nكه‌فت و شه‌وشی\n\nب كاسه‌كێ نه‌قشی\n\n*   *   *\n\nحه‌جی مه‌همه‌د و پیرێ جه‌روانه‌\n\nكراسه‌ك لبسێ وانه‌\n\nئه‌و بوون پیرێت باب و پسانه‌\n\n*   *   *\n\nشێخ سن و ئه‌ز پسن\n\nژ كه‌سه‌كی ناترسن\n\nرێیا پیرێ خۆ دیرسن\n\n*    *   *\n\nپیرۆ ژ به‌دیلێ\n\nژ به‌ری قال و قیلێ\n\nشێخ سن ناسكر ل قه‌ندیلێ\n\n*   *   *\n\nقه‌درێ ته‌ گه‌له‌كه‌\n\nده‌رێ به‌هشتێ ڤه‌كه‌\n\nهاجی مه‌همه‌د كره‌ پیری هه‌سناله‌كه‌\n\n*   *   *\n\nئه‌و هه‌جرا سه‌رێ گری\n\nحه‌جی مه‌همه‌د لێ دئێوری\n\nشیخادی خه‌لات كری\n\n*    *    *\n\nخه‌ملی ب خه‌لاتێ\n\nپیرۆ خودانێ ئاتقاتێ\n\nجه‌جی مه‌همه‌د كره‌ پیرێ شێخێ شفاتێ\n\n( ئه‌م د كێمێن، خودێ یی ته‌ماته‌)\n\n.\"\n\n"
      },
      {
        "title": "8-7. زێوا پیرێ ب خه‌لات ل گوندێ وشتیان  ",
        "content": "\"\n\nژلاێ ناڤ و ناسناڤی ڤه‌: پیرێ ب خه‌لات ئێكه‌ ژ ئوجاخێن پیرانیێ و ژ ناڤێ وی یا دیاره‌ كو خودی كه‌رم و خه‌لات دابوونی و ئێك ژ قه‌نجین خودی. هه‌روه‌سا پیرێ ب خه‌لات خاس و بابچاكه‌كی ئێزدیایه‌ ژ چینا پیرا له‌ورا ژی ناسناڤێ \"پیر\" چۆیه‌ پال ناڤێ وی، هه‌روسا ناڤێ وی ب خوه‌ ژی ناسناڤه‌، ب خه‌لات ئانكو باش، خودان مه‌عریفه‌ت و خودان ئیمان و دووری به‌لا و ب سعود، هه‌روسا ئێزدی ژ خه‌لاتێن \"باتنی\" ژی را بكاردئینن. ناڤێ ڤى بابچاكی ب ته‌ڤایی ناسناڤه‌ و ب دورستی نه‌دیاره‌ ئه‌و كیژان بابچاكه‌. \n\nداییك و بابێن ئێزدی دوعایا ژ خوه‌دا دكه‌ن كو زاروكێن \" ب خه‌لات\" ب قسمه‌تێ وان بكن.\n\nژلایی دینی و جوگرافی ڤه‌: ئه‌ڤ مه‌زاره‌گه‌هه‌ ب شێوه‌یێ ئاقده‌كا گه‌له‌ك كه‌ڤنه‌ ل نێزیكی گوندێ وشتیان و گوندی پیر موس ل گریدایی ده‌ڤه‌را قائیدیان هه‌یه‌ ل پارێزگه‌ها دهۆكێ، به‌لێ مخابن ب سه‌ده‌ما فرمان و قر و قیامه‌تێن هاتینه‌ سه‌رى ملله‌تی ئێزدی بورین ژ 74 فرمان و كومكوژیا له‌وما كه‌له‌ك جهێن پیرۆز و ئایینی هندابوون و به‌رپرس و كه‌س و كارین وان جها ژناف چۆن و ئیرو شوونوارین وان تینه‌ ناسین ب جهێن ئێزدیان مینا زیوا پیرێ ب خه‌لات.\n\nهه‌روسا ئه‌ڤ مه‌زارگه‌هه‌ گورستانه‌ و گورستانه‌كا كه‌ڤناره‌یه‌. ئه‌ڤ مه‌زار ب كه‌ڤران هاتی یه‌ ئاڤاكرن،  ل گوره‌یی گوتنا ئێزدیان د سه‌رده‌می فه‌رمانا فریق عومه‌ر وه‌هبى پاشا دا، ئه‌ڤ مه‌زار ژی وه‌كه‌ پتری یا مه‌زارگه‌هێن ئێزدیان كه‌تی یه‌ به‌ر هه‌وا خرابكرنێ، له‌ورا دیاره‌ ژی قوب ژ سه‌ر مه‌زاری هاتی یه‌ خرابكرن و ئاقد مایه‌، هه‌روسا ل د دردۆر ڤى مه‌زارگه‌هی ژی گوندێ پیر موس، پیر مه‌حموود شێخ حه‌سه‌ن و خوركی هه‌نه‌، ئه‌ڤ گوند هه‌موو ب ناڤێ بابچاك و عه‌شیرێن ئێزدیانه‌، نها موسلمان د ڤان گوندان دا دژین.\n\nجهێ ئه‌ڤی مه‌زارگه‌هی دكه‌فیته‌ ئاقاری گوندی وشتیانی ته‌نشت جادا گشتی ئه‌وا كومه‌لگه‌ها شاریا و باعه‌دری ب هه‌ڤره‌ گرێده‌ت ب خوه‌ قوب بوویه‌ لی د فه‌رمانه‌كیدا هاتییه‌ هه‌رفاندن نها ژی ده‌رگه‌هێ قوبی یی خویایه‌ و جارا دیوارین وێ دیارن لێ زنجی قوبی هه‌می هاتییه‌ خوار ژ ئه‌نجامین هه‌رفاندنی و گورستانه‌ك مه‌زن و كه‌فن ل دۆر و به‌رین قوبێ هه‌یه‌.\n\nژلایێ مه‌زاری ڤه‌: ئه‌ڤ مه‌زار ب كه‌ڤران هاتی یه‌ ئاڤاكرن لسه‌ر شێوه‌یێ چارگۆشه‌، درێژه‌هیا وی 3م و فره‌هی 3و بلنده‌ی 1.5م ، ئه‌ڤ  مه‌زارگه‌هه‌ دكه‌فتیه‌ د مه‌ودایێ ( 36.79839 باكور و 43.13265 باشور) تێكرایێ 671م بلنداهی لسه‌ر ژ روویێ ده‌ریایی. ژئالییێ رۆژهه‌لات په‌رستگه‌ها لالش، ژئالییێ رۆژئاڤا كۆمه‌لگه‌ها شاریا، ژئالییێ باكور پارێزگه‌ها دهۆك، ژئالییێ باشور پارێزگه‌ها موصل.\n\n.\"\n\n "
      },
      {
        "title": "  28-8. زێوا پیر ئومه‌ر خاله‌ و هه‌سن جناری ",
        "content": " \"\n\nژلایێ ناڤ و ناسناڤێ ڤه‌: ناڤێ وی ب ئاوایێ (ئۆمه‌ر خالا، ئۆمه‌رخاله‌،ئۆمه‌رخالی، پیر ئۆمه‌ر و ئۆمه‌رێ پیر خال، عمر خالان) دهێت:\n\nسێڤ دانین ل باله‌\n\nپاشا نوور و شه‌ماله‌\n\nناڤ ل سه‌ر دانین ئۆمه‌ر خاله‌\n\nناڤێ جهێ گومانێ (پیر ئۆمه‌ر\"ه‌، چونكی هنده‌ك ناڤێن دن وسا دناڤ ئێزدیان دا هه‌نه‌، مینا پیر ئۆمه‌رمه‌ندا، لێ ب دروستی نزانتن كا مه‌به‌ست هه‌ر پێ ئۆمه‌رخالایه‌، یان كه‌سایه‌تییه‌كا جودایه‌، له‌ورا جودا باسێ وان دكن، بۆ زانین ژ لایێ ناڤێ و چینی ڤه‌، هه‌ردوو ئۆمه‌رن و هه‌ردوو د پیرن.\n\nد قه‌ولێ ب ناڤێ وی ب خوه‌ دا ژی ب \"لاوێ پیرا\" هاتی یه‌ ب ناڤكرن، بۆ زانین \"لاوكێ پیر\" ب خوه‌ ژی قه‌ولڤانه‌كێ دن یێ ئێزدی یه‌، لێ د ڤی قه‌ولی دا ژی ئۆمه‌رخالا و هه‌سن چناری ژ به‌ر كو پیرن وسا هاتنه‌ ب ناڤكرن:\n\nدا من ژ كاسا میرا\n\nمن ڤه‌خوار بوو شایا دیوانێت فه‌قیرا\n\nدا ئه‌م بده‌ن مه‌ده‌هێ لاوێت پیرا\n\nشێوه‌یێ ناڤ یێ داویێ \"ئۆمه‌ری پیر خال\" گومانێ ژ مرۆڤ ره‌ دورست دكت \"ئۆمه‌ر\" كورێ \"پر خال\" بت، یان ژی \"پیر خال\" ناسناڤه‌ك بت، ئانكو ناڤێ ڤى پیرى \"ئۆمه‌ر\" بت، لێ نها د ناڤ ئێزدیان دا ئه‌و مینا ئێك نا لى هاتى یه‌ \"ئۆمه‌رخاله‌/ ئۆمه‌رخالا\".\n\nیا ره‌بی\n\nخاترا پرا سه‌لاتێ\n\nكه‌سك و سۆر كی\n\nخاترا مه‌زه‌لێ عه‌زیم كی\n\nخاترا قوبا پیرمه‌ندی گۆر كی\n\nخاترا قوبا پیر ئۆمه‌رێ پیر خال كی\n\nخاترا مێرا و مه‌له‌كا كی\n\nب كورتی، ناڤێ وی ب ڤان شێوه‌یان هاتی یه‌:\n\n- ئۆمه‌رخالا\n\n- ئۆمه‌رخاله‌\n\n- ئومه‌رخالی\n\n- پیر ئۆمه‌ر\n\n- ئومه‌رێ پیر خال\n\n- عمر خالان\n\nلاوێ پیرا و ...هتد.\n\nد قه‌ولێ (ئۆمه‌رخاله‌ و هه‌سن چناری) دا ناڤێ ئومه‌ر خالا دگه‌ل یێ هه‌سن چناری/چنێری دهێت، ده‌ما دگه‌ل دهێت ژی، ئه‌ڤ كه‌سایه‌تی تێكه‌لی بابه‌تێن خوه‌داناسی دبن، ژ به‌ر كو دیار دكت ئومه‌رخالا و هه‌سن چنیری برایێن هه‌ڤن، د سه‌به‌قه‌كێ دا دبێژت: هه‌ردوو ئێكن ل جهه‌كی ب ناڤێ شیخادی دهێنه‌ زانین، د سه‌به‌قه‌كی دا دبێژت كور و بابن و ...هند. مینا د ڤان سه‌به‌قه‌ یان دا دیار دبت:\n\nمن ل ور دیتن زۆر دیوانه‌\n\nمێر د روونشتینه‌ ب هه‌ق رێیا شیخادی ژیك دكرن به‌یانه‌\n\nئۆمه‌ر خاله‌ و هه‌سن چنێری هه‌ر دو برانه‌\n\n*   *   *\n\nشیخادی گۆ: گه‌لی مێرا، ڤێ یه‌كێ مه‌كن\n\nهوون به‌ر به‌ریا مه‌كن\n\nئومه‌ر خاله‌ و هه‌سن چنێری هه‌ر دو یه‌كن\n\n*   *   *\n\nمێر روونشتنه‌ ب هه‌قیا شیخادی و مه‌لك شێخسن ژیك دكرن پرسه‌\n\nئۆمه‌ر خالا بابه‌، هه‌سن چنێری پسه‌\n\nپشتی ڤان گۆتنا: ئۆمه‌ر خاله‌ و هه‌سن چنێری دو مێری مه‌زنن،\n\nئه‌وژی ناڤه‌ك ژ ناڤێت منن\n\nژلایێ سه‌رده‌می ڤه‌: مینا د مشورا پیر خه‌تی پسی و قه‌ولێ ب ناڤێ \"ئۆمه‌رخالا و هه‌سن چناری\" دا ژی دیار دبت، ئه‌و هه‌ڤده‌مێ شیخادی یه‌:\n\nسلتان شیخادی ل شامێ بوو\n\nئۆمه‌ر خاله‌ سوارێ دارێ بوو\n\nهه‌سن چێنرێ ژ هه‌موو به‌حرێ بوو\n\n*   *   *\n\nپه‌دشێ من پر هه‌وه‌سه‌\n\nئۆمه‌ر خاله‌ و هه‌سن چێنری ل به‌ر شیخادی ڤه‌دوه‌سته‌\n\nشبیبه‌كا ئاڤا كانیا سپی ژێ دخوه‌سته‌\n\n*   *   *\n\nهه‌سن چێنری و ئۆمه‌ر خاله‌\n\nگۆت: عه‌زیزێ من، جیه‌كی مه‌ چێكه‌\n\nناڤه‌كی خۆی شرینی شریف لێ كه‌\n\nشبابه‌كا ئاڤا كانیا سپی ژ مه‌ره‌ رێكه‌\n\nكه‌سایه‌تی و هنه‌را ئۆمه‌رحالا: ئۆمه‌ر خالا بابچاك و قه‌ولبێژه‌كی ئێزدی یه‌، ئێك ژ ئه‌ندامێن مه‌حفه‌لا شێخ حه‌سه‌نه‌، ناڤێ وی د مشورا پیر خه‌تیب پسی دا هاتی یه‌، ئه‌و ژ چینا پیرایه‌، د قه‌ولێ بابه‌كرێ ئۆمه‌را دا به‌حسا ئۆمه‌رخالا هاتی یه‌ كرن.\n\nژلایێ دینی ڤه‌: دهێته‌ گۆتن كه‌سێن سه‌ردكێشنه‌ ئۆمه‌ رخالا، ئانكو پیرێن ئومه‌رخالا ب تنێ دكارن خه‌رقه‌ لبه‌ر خوه‌ بكن، كه‌واته‌ ببنه‌ فه‌قیر، هه‌روسا ژی پیرێن ئومه‌رخالا دكارن تاج و حله‌ هلگرن و ببنه‌ مه‌ره‌بی، عیده‌ك ژى ب ناڤێ ئۆمه‌ر خالا هه‌یه‌ و مریدێن وی (پیرێن ئۆمه‌رخالا) ل شنگالێ ل هاڤینێ و جارنان ژی ل به‌هارێ كو دڤێت د رۆژا چارشه‌مبى دا بت دگێرن، مرۆڤ دزانت ئۆمه‌رخالا خودداناس و سۆفیگه‌ربوویه‌، ژ به‌ر كو شكه‌فت و خلوه‌یه‌ك ل چیایێ عه‌ره‌فاتێ ل راسه‌ری ده‌رێ گه‌لی ل په‌رستگه‌ها لالش و مه‌زاره‌ك ژی ب ره‌خ مه‌زاری شه‌رفه‌دین ڤه‌ هه‌یه‌، دیسان دیوان و زێوا وی ژی هه‌یه‌:\n\nیا ره‌بی، خاترا مه‌زه‌لا كه‌كێ عه‌زیم كی\n\nخاترا زێوا ئۆمه‌رێ خالا\n\nده‌ما ئه‌م دبێژن: زێو، زۆربه‌یا نیشانگه‌هێن خاس و بابچاكێن دی ل به‌ر مه‌زارێ وی هه‌نه‌، هه‌ر چه‌نده‌ د  ئه‌ده‌بی ئۆلا ئێزدیان دا به‌حسا قویا وی ژی تێ كرن، لێ وه‌ دیاره‌ نه‌مایه‌.\n\nهه‌تا نها پیرێن ئۆمه‌رخالا، ئانكو پیرێن ڤێ بنه‌مالێ دناڤ ئێزدیان دا ل توركیا، سوریا، گورجستانێ، ئه‌رمه‌نستانێ، كوردستانێ و ب تایبه‌ت ل شنگالێ و ئێسیان و ... هتد، ماینه‌، لێ د كێمن.\n\nناساندنا زێوه‌ ئۆمه‌رخالا: د كه‌فته‌ بازاری میرسینى ل ئاخا توركستانى، ل سالا ( 1914) توركا فرمان ل ئیزدیین عنتابی و میرسینی و خالتانین راكر و ب دوم دریژیا سێ سالا هه‌تا (1917) كوم كوژی ل سه‌ر ئێزدیان به‌ به‌رده‌وام بوو و ئێزدی هاتنه‌ تالان و ویران و جینوسایدكرن و بوونه‌ به‌نابه‌ر ل ده‌وله‌تێن جینارا و زێده‌تر ل جورجیا و ئه‌رمینیا و ئۆكرانیا و سوفیتی و عیراقی وسوریا و لبنانی و هه‌تا ده‌وله‌تێن ئه‌ورپی به‌لێ مخابن زێوا ئومه‌رخاله‌ و هه‌سن چناری ژ ئێزدیان ڤالا بوو.\n\nژلایێ پاشماوه‌ ڤه‌: هه‌تا نها تاسا ئۆمه‌رخالا ب ئه‌رمه‌نستانێ مایه‌، تاس تراره‌كی دیرۆكی یه‌ و هنده‌ك وێنه‌ و هێمایێن كه‌ڤن لسه‌ر هه‌نه‌، ل جه‌م ئێزدیان پیرۆزه‌. هه‌روه‌سا گونده‌ك ب ناڤێ وی ل ده‌ڤه‌را مزوریان ب ناڤێ \"ئۆمه‌رخه‌ل\" هه‌یه‌.\n\nژلایێ به‌رهه‌می ڤه‌:\n\n1- مشوور: هه‌تا نها مشورا پیرێن ئۆمه‌رخالی هه‌ی و د مالا پیرێن ئۆمه‌رخالا ده‌ ل ئه‌رمه‌نستانێ پاراستی یه‌، ئه‌ڤ مشوور به‌حسا سه‌رجه‌ما سیلسلا وێ مالێ (ئۆمه‌رخالی) و ده‌رهه‌قا مریدێن وان (كیژان قه‌بیلن مریدێن وانن) هاتی یه‌ نڤیساندن.\n\n2- قه‌ول: ناڤێ ئۆمه‌رخالا د چه‌ند تێكستان دا دهێت، قه‌وله‌كی تایبه‌ت ژی ب \"ئۆمه‌رخالا و هه‌سن چناری\" هه‌یه‌ و گه‌له‌ك به‌حسێ وی دهێته‌ كرن، هه‌روه‌سا د قه‌ولێ \"بابه‌كرێ ئۆمه‌را\"، \"غافلێ یێ ناسین\" و \"درۆزێ\" دا ناڤێ وی دهێت، بۆ نموونه‌: د \"درۆزێ\" دا هاتی یه‌:\n\nب قه‌درێ دیوانا ئۆمه‌رخالا\n\nزێوا حه‌سن چناری\n\nپیری منا، باپیری موقدار\n\nب قه‌درێ گولی زێر كه‌ی\n\n\" یا شێخادی عه‌لێك ل سه‌لام\"\n\nل داوی یا قه‌ولێ \"ژ هنداڤده‌ چۆمه‌ بانی\" و \"سبه‌یه‌كه‌ ژ یێت عه‌ده‌وی\" یه‌ دل ژی ناڤێ ئۆمه‌رخالا دهێت و دیار دكت قه‌ولێن وی نه‌، ئه‌ورا ژی هه‌تا نها ئه‌م دكارن وان بدنه‌ پال وی.\n\n.\"\n\n"
      },
      {
        "title": "  8-9. مه‌هده‌را گوندێ بۆزا (كجك لالش) ",
        "content": " \"\n\nبۆزان )كچك لالش:(  جهی دووێ یه‌ پشتی لالشا نورانی ژلایێ پیرۆزیێ ڤه‌ بنگه‌هێ زانستێ ئێزدیاتیێ نه‌ چه‌ندین نیشانگه‌هێن خاس و قه‌له‌نده‌را لێ هه‌نه‌. و هه‌روه‌سا جهێ شیخادیێ دووێ بوو. و گوتنه‌ ڤێ ده‌ڤه‌رێ (خور زه‌مین)، ئانكو ژ بوزا و ده‌ڤه‌را نسیریێ و جه‌راحیێ ، ل زه‌مانێ به‌ری و ژبه‌ر گه‌له‌ك ئه‌كه‌ران ئه‌فجا چ ژبه‌ر ترس و دووریێ وه‌ك نه‌بوون و زه‌حمه‌ت و ژیێ مه‌زن و دووری لالشا نورانی خه‌لك دشونا وى دچوونه‌ (كچك لالشی) ل گوندێ بۆزا. ژبه‌ر گرنكیا لالشا نورانی د ئێزدیاتیێ دا ئاینێ ئێزدیان رێك دایه‌ وان كه‌سێن ئه‌و هوكارێن مه‌ لسه‌ری گوتن قه‌ستا (كچك لالشێ) ل گوندێ بۆزان بكه‌ن، ب وان مه‌ره‌ما و ب جهێ  پیرۆز دزانین. \n\nرامانا ناڤێ بوزا: كچك لالش دزڤرته‌ ده‌مێ شیخادیێ بۆزا (ئانكو شیخادیێ دووێ) و چوویه‌ گه‌لیی سپیئاڤ ستیا ئییس و هه‌تا ئیرۆ (مه‌ركا) وى لێ دیاره‌ و رامانا كچك لالش ئه‌وه‌ كو چه‌ندین نیشانگه‌هین ل گه‌لیێ لالشا نورانی هه‌ین ل مه‌هده‌را بۆزا ژی هه‌نه‌ و دبێژن هه‌ر كه‌سه‌كى بچیته‌ كچك لالش هه‌چكو چۆیه‌ به‌ر شیخادی\"\n\nب گۆر گۆتنا، اسماعیل بیسو مراد (خه‌لكى گوندی یه‌) دبێژت هنده‌ك سوارێن مه‌هینین بۆز هاتنه‌ گوندى ژبه‌ر ڤێ چه‌ندێ یه‌. ژ گوتنێن مه‌زنێن به‌رى ل نێزیكى گوندى و ل گوره‌پانا گورستانێ خه‌لكى گوندی و گوندین ده‌وروبه‌ر سوار سوارنێ دكرن ول وى ده‌مێ خودانی هسپا بۆز خه‌لاتێ ئێكی ب دست ڤه‌ ئینا و ژوی روژیدا ناڤێ گوندی بویه‌ بۆزا و دبێژت رامانه‌ كه‌ دى هه‌یه‌ دبێژن ل ده‌مێ به‌ری شه‌ر و فرمانا ژماره‌كا سوارا و هه‌سپێن بۆز هه‌بوون ئه‌وان به‌رڤانیا كوندى و ده‌فه‌رى دكرن و یێن میرخاس و به‌رنیاس بوون و ل جه‌م خه‌لكێ ده‌ڤه‌رێ و دوژمنان ژی و ئه‌وان نه‌خوشى لسه‌ر گوندى رادكرن.\n\nرامانا گوندى بۆزا هه‌روه‌كى دبێژن (بۆز) دئێته‌ گریدان ب مه‌ هیناڤه‌ (مه‌هینا بۆز)، لی ب راستی گه‌له‌ك رامانین دی هه‌نه‌، بۆزا (بو) ئانكو (بوو و زا ) بوون، ئانكو (ولاده‌) و رامانه‌كا دی ژی دبێژن: ب زمانی مه‌سیحیا (بوسنایێ) و هه‌روه‌سا ئه‌گه‌ر ئه‌م به‌رێ خۆ بده‌نه‌ ده‌ورو به‌رێ گوندی ژلایێ ره‌نگافه‌ دێ بینن چیایێن وی هه‌چكو د ره‌ش و به‌ر سپیاتیی ڤه‌ دچن، ئانكو د (بوزن) و چێدبیت ئه‌ف رامانه‌ ژی یا دورست بت. وهنده‌ك دبێژن ناڤێ گوند به‌ری دگوتنی: (زیتونوك) و ب ڤى ناڤى هاتییه‌ ناڤكرن ژ به‌ر كو ناڤێ ژنكه‌كێ ژ خه‌لكا گوند زیتون بوو، ئانكو ژ ناڤێ ژنكه‌كێ هاتی یه‌ . \n\nناڤێ بۆزا د به‌یتا شێخ فه‌خری ئادیا دا وه‌ها هاتی یه‌:\n\nچۆمه‌ بۆزا كو خۆرزا\n\nئه‌وه‌ لێ چیتبن هه‌ڤرزا\n\nمه‌ركێب ل كمێدان وره‌ش بۆزا\n\nئه‌ڤه‌ هندێ دگه‌هینت كو (شێخادی) ده‌مێ ژشامێ ڤه‌كه‌ریایه‌ لالشَ رێیا وی كه‌فتی یه‌ گوندێ بۆزا له‌ومانێ ب ڤێ ئاوایى باس كریه‌. لگۆر گۆتنا (فارس شمو قاسم) خه‌لكى كوندی یه‌ دبیژت: رامانا بوزان ژ دوو په‌یڤا پێك دهێت:\n\n1- (بوون-زان) كو رامانا وێ بوونا زانینێ یان ژی خه‌لكێ دكه‌ڤن دا گرنكیدا زانینى نوكه‌ گه‌له‌ك په‌رتوكێت كه‌فن یێن بها ل مالا (شیخی وزیره‌).\n\n2- خه‌لكی گوندى دكه‌ڤن دا رادبوون ب دانانا كه‌له‌ك به‌ریكانێت غاردانا (هسپا) كو یا به‌ربه‌لاڤ بوو دكه‌ڤن دا چ دناڤبه‌را خه‌لكێ گوندى ب خودا یان ژی دگه‌ل گوندێت ده‌وروبه‌را به‌ریكانه‌ دكرن كه‌له‌ك جارا سه‌ركه‌فتن ژی به‌هرا هه‌سپێ (ره‌نگ سپی) بوو ئه‌وی ب زمانێ كوردی دبێژنی (بۆز) ژبه‌ر هندێ ناڤێ گوندى كرنه‌ بۆزا.\n\nرامان ژ مه‌هده‌را بۆزا:\n\nده‌مێ شیخادیێ ئێكێ ژ شامێ زفریه‌ لالشا نورانى ئۆلدار و باب چاك چونه‌ به‌رایكا وی و قوناغ قوناغ به‌رف لالشا نورانی هاتن، و ژوان جهێن لی قوناغ بوون ئانكو لێ دمان دكۆتنه‌ وى جهى \"زیو\" وه‌كى (زێوا مه‌مێ شڤان) ئانكو ئه‌و هه‌موو نیشانگه‌هێن ل په‌رستگه‌ها لالشی هه‌ین ل وێری ژی هه‌نه‌، و هه‌روه‌سا هه‌تا دگه‌هشته‌ گوندێ بۆزا ل ده‌ڤه‌را به‌ر بن بنیا چیایێ بێخیر.\n\nمه‌هده‌ر: ئانكوو قه‌برستان (جهێ كورێن مریا ) ل رۆژێن سێ شه‌مبێ و جارشه‌مبێ و پێنج شه‌مبی ژ بێلندا ژنك دچنه‌ سه‌ر گورا مریال مه‌هده‌را بۆزا و هه‌روسا رامانه‌كا دی ژی ددت دبێژن یاره‌بی توو مه‌هده‌ره‌كا خێرێ ژمه‌را ڤه‌كه‌ى ئانكوو ده‌رگه‌هێ خێرێ. و هه‌روسا رامانا مه‌هده‌رێ ئانكوو داخوازى و هیڤى. مه‌هده‌ر دكه‌ڤته‌ رۆژهه‌لاتا گوندێ بۆزا كه‌ندو كور و گركن، هه‌ژی گوتنێ یه‌ مجێورى ڤى گوندى ژ بنه‌مالا شێخێ وه‌زیرن.\n\nجوگرافیا گوندی: جوكرافیا گوندێ بۆزا ژئالیى باكوور له‌ چیایی بێخیره‌ و ژئالییی رۆژهه‌لات ڤه‌ گوندى كه‌رسافا یی كه‌ڤن و مه‌هده‌را بۆزا و ژئالییێ باشور ڤه‌ رێیا مه‌یدانێ و جادا سه‌ره‌كی یا دچێته‌ شێخان و هه‌ولیرێ و گوندی بیبانی و ژئالیی رۆژئاڤا ڤه‌ ناحیا القوشه‌ و گه‌له‌ك شینوار و نیشانین به‌رچاڤ ل ڤی گوندی هه‌نه‌ وه‌كى (نه‌والا تخوبا ، گه‌لیی سه‌خری جن، نه‌والا كاڤلكێ ماری، دارا شیری، داركێت جه‌مه‌دكێ، گه‌لیێ نێرف، گه‌لیێ ئابونه‌ی، گه‌لی حه‌مكێ، گه‌لیێ سێرنجێ، چه‌ندین نیشانێن خاس و بابچاكا و گورستانا گوندێ دبێژنێ مه‌هده‌را (بۆزا). نێزیكى (800) خێزانانه‌ ل بۆزا و ژمارا دانشتوا (4522) هه‌نه‌ و نێزیكى (25) بنه‌مالان لى هه‌نه‌ عشیرتین ل بۆزا چارن (1- قائدى 2-حراقی 3 -ختارى 4 خالتی و دكه‌ل شیخا). \n\nژیانا خه‌لكێ گوندی:\n\nخه‌لكێ گوندی ئێزدینه‌ وه‌ك ئاین و نه‌توه‌ كورد گرنكیا گوندی ژئالیێ ئاینی ڤه‌ ده‌مێ مرۆڤ كوه ل ناڤێ مه‌هده‌را بۆزا دبت (كچك لالش) یه‌ك سه‌ر لالشا نورانی ل بیرامه‌ دئێن. گوندێ كه‌ڤنێ یێ كه‌ڤن دكه‌ڤیته‌ رۆژهه‌لاتا مه‌هده‌را بۆزایه‌ ب نێزیكی (500) مترا ول وی ده‌می بنه‌مالا حمو شرف ل وی گوندی ئاكنجی بون.\n\nل هه‌موو ئێڤارێن چارشه‌مبووا و ئینیا و ئێڤارێن جه‌ژنا مجێورێن شێشمی یێن كو ژ بنه‌مالا شێخ خدرێ بۆزانی رادبن ب ڤێخستنا چرا ئه‌وژی (44) چرا ل مه‌هده‌را گوندێ بۆزا (28) چرا ئه‌وژی ل ناڤ و ده‌رڤه‌ری گوندی (9) چرا هه‌می هێڤاران ل خانی (مه‌زلێ) دئینه‌ ڤێخستن ل گوندی چرایێن ( ستێركێن) خاس ه‌ چاكا ژی هه‌نه‌.\n\nشینوار و مه‌زارێن گوندی:\n\nكانیا كوندى دوو مه‌زار لێ هه‌نه‌ و ئافا وێ دهورته‌ نوالى ب شێوه‌كى نه‌دیار كورستانا كوندى نێزیك  (13) گوندان مریێن خو لێ ڤه‌دشێرن و گورستانا چه‌ندین چاك و بابا درویش ئه‌ختیارى مه‌رگه‌هێ یه‌ و گورستانه‌كا دى لی هه‌یه‌ تایبه‌ت بۆ زاروكێن كچك دبێژنی یه‌ (خه‌ت خون) بتر ژ سه‌د شكه‌فتا ل گوندی هه‌نه‌ و ژماره‌كا باش ژ ده‌رفه‌ی گوند هه‌نه‌ وه‌كى شكه‌فتا (كه‌ڤنیێ). ودارا حه‌مه‌دی و دارا ملا شیری ده‌مێ ئافره‌ته‌ك ب چلیا دبوو ئانكو شیرێ وێ ئافره‌تێ كێم دبوو قه‌ستا وێ دارا شیرى دكر دا شیری دایكى ب زفرت وزێده‌بت بیرین كوندى وه‌ك بیرا (حه‌مكى - حه‌مویی شێخی - بایی كه‌لیى سه‌خرى جن). هه‌رسال و ل مه‌ها نیسانی توافا وی دئێته‌ كرن و نیشانا سه‌خرى جن جهێ خه‌ون و خیالا یه‌ وجهێ زاروكێ لاواز و ئارونه‌ك لێ هه‌ن دبنه‌ به‌ر دا كو چاره‌سه‌رببن و داره‌كا قێراتێ ل ده‌رێ مه‌زاری هه‌یه‌ هنده‌ك ژ به‌لكێن وى د ده‌نه‌ كه‌سێن نه‌خوش وه‌ك توبه‌رك . و كونه‌كا به‌را لێ هه‌یه‌ رۆژا توافا كێنج و لاو و به‌را دهاڤێژنه‌ وێ كونێ ده‌ و هه‌چی كه‌سی به‌ر كربا وێ كونێدا دگوتن ژیانه‌كا باش دێ بۆرینیت و مرازا و ئارمانجێن وی دێ ب جه‌ئێن. مه‌زه‌لا شێشمس ری سپیێ گوندی سپیده‌ها زوو لێ كۆم دبن و شیخێ كوندی قه‌هویێ دگێریت و هه‌ر ده‌نك و باسه‌ك هه‌بت لێ دهێته‌ كۆتن و جهێ فتارێ یه‌ ل رۆژیێ ئێزدی. و جهێ چاره‌ سه‌ركرنا ئاریشانه‌ و گلی و گازندانه‌. كاڤلكێ ماری، به‌رێ جلانكێ - كاڤلكێ مزله‌مێ - هیروكێ و گه‌لك شینوارێن دی دوو تواف ل گوندی دهینه‌ گێران ل مه‌ها گولانێ.\n\nجهێن دی یێن پیرۆز ل بۆزا:\n\n1- شورها ئه‌ختیار (ئه‌ختیارێ مه‌رگه‌هێ )شورا بابا شێخ كراس گهورین. هه‌ر بابا شێخه‌كی بمرت ل وێ شوریێ دئێته‌ ڤه‌شارتن. \n\n2- كۆزا كۆچك سه‌لمان\n\n3- گه‌لییێ سه‌خری جن"
      }
    ]
  }
]
