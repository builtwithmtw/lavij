[
  {
    "title": " جه‌ژن و ڕێوڕه‌سمێن ئێزدییان ",
    "subchapters": [
      {
        "title": "4-1. جه‌ژنێن ئێزدییان ",
        "content": [
          {
            "title": "4-1-1. رامانا جه‌ژنێن ئێزدیان ",
            "content": "  د ناڤ جڤاكێ ئێزدی دا گه‌له‌ك جه‌ژن و هه‌لكه‌فت هه‌ینه‌ و ئه‌ڤ جه‌ژن و هه‌لكه‌فت دزڤرنه‌ به‌ری هه‌زاران سالان، كێم هه‌یڤ دبۆرن سه‌ر ئێزدییان دا كو جه‌ژنه‌ك یان هه‌لكه‌فته‌ك نه‌بیت به‌لێ ژبه‌ر ئه‌و زۆرداری و سته‌م و تالان و     فه‌رمانێن ب سه‌رێ ئێزدییان هاتین هنده‌ك ژ وان جه‌ژن و هه‌لكه‌فتا ژ ده‌ستدان، هه‌روه‌سا ژبه‌ر ئێزدی گه‌له‌ك جاران ژ هه‌ڤ دوور بووینه‌ و كۆچبه‌ری وه‌لاتێن دی بووینه‌ و نه‌بوونا هۆیێن په‌یوه‌ندیكرنێ د ناڤبه‌را واندا وه‌كی نۆكه‌ هنده‌ك ئێزدییان به‌شه‌كی زۆر ژ ڕێوڕه‌سمێن خوه‌ ژ ده‌ستدان وه‌كی گه‌له‌ك جارا گه‌را تاوسێ نه‌ دگه‌هته‌ هه‌موو ناوچێن ئێزدییان.\n\nپه‌یوه‌ندییا ڤان جه‌ژن و هه‌لكه‌فتان ب هزر و فه‌لسه‌فێ ڤه‌:\n\nزۆربه‌یا ڕێوڕه‌سمێن جه‌ژن و هه‌لكه‌فتێن ئێزدییان په‌یوه‌ندی ب گه‌ردون، سروشت، گوهۆڕینێن سروشتی (وه‌رزان) و چاندنییێ ڤه‌ هه‌یه‌، هه‌ر جه‌ژن و هه‌لكه‌فته‌ك د ده‌مێ خوه‌ یێ تایبه‌ت دا ل گۆر ناڤێ خوه‌ دئێته‌ گێڕان. \n\nرێوڕه‌سمین جه‌ژنا سه‌ری سالی د خوازهینه‌ و ده‌ربرینی ژ ئافراندن و دورست بوونا دنیایی دكه‌ن. د ڤێ جه‌ژنێ دا گرنگییه‌كا مه‌زن ب هێكی دهێته‌ دان چونكی هێمایه‌ كه‌ ژ بۆ فه‌لسه‌فه‌ یا گه‌ردونی و دورست بوونا دنیایی ب ڤی ڕه‌نگی: هێك هێمایه‌كه‌ ژ بۆ ته‌پا ئه‌ردی، كا چه‌وا زانا ل وی باوه‌رێبوینه‌ ئه‌رد پیچه‌كی یێ خواڕه‌، ئانكو گه‌له‌ك نه‌یی بازنه‌ى یه‌، هێَك ب دورستی رۆلی هێماكرنێ ژ بۆ ئه‌ردی دگێریت، ئانكو هه‌لبژارتنا ئێزدییان یا هێكێ ب ته‌پا ئه‌ردى هه‌لبژارتنه‌كا د جهێ خوه‌ دا بویه‌، دیسان شكاندنا هێكێ هێمایه‌كه‌ ژ بۆ په‌قینا دورێ یا كو گه‌ردون ژێ دورست بوی، كه‌لاندنا وی هێمایه‌ ژ بۆ جه‌برین و دورستبونا دنیایێ، ڕه‌نگكرنا وێ ژی نیشانا په‌یدابوونا ژیانێ و سروشتییه‌ ل سه‌ر روویێ ئه‌ردی.\n\nد جه‌ژنا جه‌مایێ دا گایه‌كی ژ بۆ خوداوه‌ندێ ڕۆژێ دكه‌نه‌ قوربان، چونكی ڕۆژ خێر و به‌ڕه‌كه‌ته‌ و مرۆڤ نكاریت بێ وێ بژیت. هه‌روه‌سا ژی ئاگر و نوڕه‌، ئاگر و نور ژی هێمانه‌ ژ بۆ خودێ، له‌ورا ژی د بترییا جه‌ژن و هه‌لكه‌فتێن ئێزدییان دا ئاگر دئێته‌ هلكرن و په‌یوه‌ندییا ئێزدییان دگه‌ل ڕۆژی ژی گه‌له‌ك یا خورته‌.\n\nد سه‌فه‌را نان و ماستان دا زه‌یت پشته‌ڤانیكرنه‌ ل به‌رده‌وام هه‌لكرنا ئاگری، نان هێمایێ ژیان و به‌رده‌وامی یا ژیانێ یه‌ و ماست هێمایی هێڤێنی یه‌ هه‌تا دنیا ژی بێى هێڤێن نه‌ جه‌بری یه‌، د شه‌ڤا به‌راتێ دا سه‌ڕه‌رای واتایێن جودا جودا ژ بۆ مه‌به‌ستا وێ، گرنگیدانه‌ ب دو ڕه‌گه‌زێن ژیانێ ئه‌وژی ئاڤ و ئاخن كو بنیاتێ دورستبونا دنیایێ نه‌."
          },
          {
            "title": " 4-1-2. جه‌ژنا سه‌رێ سالێ ",
            "content": "\n\nوه‌ك یا دیار و ئاشكه‌را ئێزدییان ژماڕه‌كا زۆر یا جه‌ژن و هه‌لكه‌فتا هه‌ینه‌، د هه‌ر جه‌ژن و هه‌لكه‌فته‌كێ دا ژماره‌كا زۆر یا رێوره‌سمان دئێنه‌ گێران و هه‌ر ئێك ژ وان رێوره‌سمان ژی خودان واتا و هزر و فه‌لسه‌فه‌یا خۆ یا تایبه‌ته‌ بتریا وان په‌یوه‌ندی ب سروشتی ڤه‌ هه‌بوویه‌ ژ وان جه‌ژن و هه‌لكه‌فتان جه‌ژنا سه‌رێ سالێ وه‌ك نموونه‌. \n\nجه‌ژنا چارشه‌مبوویا سه‌رێ سالێ كه‌ڤنترین و دێرینترین جه‌ژنا ئێزدییانیه‌ كو دیرۆكا وێ دزڤرته‌ هه‌زارێن سالان به‌ریا زاینی به‌لكو گه‌له‌ك كه‌ڤنه‌ و كه‌ڤناتییا وێ دگه‌ل په‌یدابوونا ئێزدییانیه‌، دڤێ جه‌ژنێ دا ژماره‌كا مه‌زن یا رێوه‌ڕه‌سما و هێمایێن جوان دئێنه‌ گێڕان. \n\nسه‌رسال ئێك ژ پیرۆزترین جه‌ژنێن ئێزدییانه‌، دكه‌فته‌ چارشه‌مبوویا ئێكێ ژ مه‌ها نیسانا شه‌رقی، ئه‌ڤ جه‌ژن ب جه‌ژنا تاوسی مه‌له‌ك دئێته‌ هژمارتن و په‌یوه‌ندی ب چێبوونا دنیایێ ڤه‌ هه‌یه‌ و ئه‌و ڕێوڕه‌سمێن د ڤێ جه‌ژنێ دا ژی دهێنه‌ گێڕان ده‌ربرینێ ژ وی چه‌ندێ دكه‌ن.\n\nئێزدی جه‌ژنا سه‌رسالێ ب جه‌ژنا چێبوونا دنیایێ دزانن، دڤێ جه‌ژنێ دا ئێزدی هێكێ دكه‌نه‌ هێمایێ وێ دورێ یا كو دنیا ژێ دورست بوی، ئانكو هه‌ر ژ كه‌ڤندا و به‌ری تیورێن فه‌لسه‌فی زانییه‌ عه‌رد ب ئاوایێ هێكێ یه‌. ئێزدییاتی  ژی دگه‌ل گرۆڤه‌رییا عه‌ردی یه‌ و ل وێ باوه‌رێ یه‌ پچه‌كی یێ خواڕه‌، له‌ورا ژی هێك كریه‌ سه‌مبولا وێ.\n\nئۆلا ئێزدییان ئۆله‌كا گه‌له‌ك كه‌ڤن و دێرینه‌ و ئه‌ڤ چه‌نده‌ دئێته‌ دیاركرن و سه‌لماندن د چارچوڤێ رێڤه‌بریا رێوه‌سمێن ئایینی و جه‌ژنێن ئێزدییان دا ب تایبه‌تی جه‌ژنا سه‌رێ سالێ كو ب كه‌ڤنترین و دێرینترین و پیرۆزترین جه‌ژنا ئێزدییان دئێته‌ هژمارتن و جارنا دبێژنێ جه‌ژنا مه‌زن و جه‌ژنا تاووسی مه‌له‌ك، ئه‌ڤ جه‌ژنه‌ دكه‌فته‌ چارشه‌مبوویا ئێكێ ژ مه‌ها نیسانا رۆژهه‌لاتی كه‌ڤناتیا وێ دزڤریته‌ ده‌سپێكا ئافراندنا كنیاتی ده‌می په‌دشای دور ژ نورا خۆ نژاندی و ئاخ و ئاڤ و بای و ئاگر په‌یداكرین و كنیات پێ ئافراندی. مه‌ها رۆژهه‌لاتی سێزده‌ رۆژا ل پاش یا زایینی یه‌، هه‌روه‌سان دبێژنه‌ ئه‌ڤێ چه‌زنێ جه‌ژنا تاووسی مه‌له‌ك (مه‌له‌ك زان) و دبێژنێ جه‌ژنا چارشه‌مبوویا سه‌رێ نیسانێ یان ژی هنده‌ك دبێژنێ چارشه‌مبوویا سۆر ئه‌ڤ جه‌ژنه‌ ده‌سپێكا سالا نوویه‌ دكه‌فته‌ د چارشه‌مبووا ئێكی ژ مه‌ها نیسانا رۆژهلاتێدا. وه‌ك دڤان سبه‌قێن ل خوارێ دا هاتین ژ قه‌ولێ چارشه‌مبوویێ:\n\nهات چارشه‌مبوا سۆڕه‌\n\nنیسان خه‌ملاندبوو ب خۆڕه‌\n\nژبانت دا یه‌ ب مۆڕه‌\n\n*   *   *\n\nچارشه‌مبوا سه‌رێ نیسانێ\n\nمه‌له‌كێ تاووس دئێته‌ خوارێ\n\nده‌نگی دكه‌ت ل به‌هارێ\n\n*   *   *\n\nهات چارشه‌مبووا سۆر و زه‌ڕه‌\n\nبه‌هار خه‌ملاندبوو ژ كه‌سك و سۆر و سپی و زه‌ڕه‌\n\nمه‌ پێ خه‌ملاندن سه‌ڕه‌ ده‌ڕه‌\n\n*   *    *\n\nهنجی سه‌ڕه‌ ده‌رێ بخه‌ملینه‌\n\nبلا پرسیاركه‌ت ئه‌ڤه‌ ژبه‌ر چینه‌\n\nئه‌ڤه‌ خه‌لاتێ تاوسی مه‌له‌ك و سلتان ئێزینه‌\n\nژ قه‌ولێ چارشه‌مبووێ ئه‌ڤ سه‌به‌قه‌نه‌ شه‌هده‌یێ پێ ده‌ن ڕه‌نگ ژ ڕه‌نگێن نیسانێ هاتینه‌ و ئه‌ڤ هه‌یڤ ل جه‌م ئێزدییان پیرۆزه‌ ژبه‌ر كو ژیان ل ڤێ هه‌یڤێ دا په‌یدابوویه‌:\n\nچارشه‌مبوویێ خۆش بوو ژیان\n\nكه‌سك كر ده‌شت و زه‌ڤی و زۆزان\n\nهه‌موو ب كه‌ڕه‌ما په‌دشێ منێ یه‌زدان\n\nرۆژا چارشه‌مبویێ: هه‌ر مله‌ته‌كی رۆژه‌ك وا هه‌یی، و یا ئێزدییان رۆژا چارشه‌مبوویێ یه‌، ل ڤێ رۆژێ ئێزدی بێهنا خۆ ڤه‌ده‌ن (بێهنڤه‌دانا) و ئاگری ل جهێن پیرۆز و ل مالێن خۆ هلدكه‌ن و دچنه‌ سه‌ر گۆرێن مریێن خۆ دڤێ رۆژێ دا، ژنا ناهینن چنكو ئه‌و رۆژ یا پیرۆزه‌، ل ڤێ رۆژێ خودێ چێكرنا دنیایێ ب دوماهی ئینانه‌، وه‌كو د ڤێ سه‌به‌قا ژ قه‌ولێ ئافراندنا دنیایێ دا دیاردبیت:\n\nل شه‌مبوویێ كر ئه‌ساسه‌\n\nچارشه‌مبوو كر خلاسه‌\n\nهه‌ر ژ كه‌ڤندا مله‌تێن ئاری ل رۆژهه‌لاتا ناڤین ب شێوه‌یه‌كی گشتی و ل وه‌لاتێ میسوبوتامیا ب شێوه‌یه‌كی تایبه‌ت پێشوازی ل سالا نوو دكرن و دكرنه‌ جه‌ژن و ئاهه‌نگێن جۆرا و جۆر ب ڤێ هه‌لكه‌فتێ دگێران و هه‌ر ئێكی ژوان بۆ جه‌ژن و ئاهنگێن سالا نوو رۆژه‌ك یان چه‌ند رۆژ ده‌ست نیشان كربوون و هه‌ر ئێكی ناڤه‌ك دگۆتێ، سۆمه‌ریا دگۆتێ جه‌ژنا زاكموك و بابلیا دگۆتێ: جه‌ژنا ئه‌كیتو و میدیا یا دگۆتی نه‌وروز تا نوكه‌ ژی گه‌لی كورد ب شێوه‌یه‌كی گشتی ڕێوڕه‌سمێن تایبه‌ت و ئاهه‌نگێن جۆرا و جۆر ب ڤێ هه‌لكه‌فتێ دگێرن.\n\nپه‌یڤا نیسان: په‌یڤا نیسان ژ په‌یڤێن (نوزان) یان نووسال هاتییه‌، ئێزدی رێز و به‌ها و پیرۆزیێ دده‌نه‌ ئه‌ڤێ مه‌هێ ژبه‌ر هندێ دڤێ مه‌هێدا ژنا ناڤه‌كوهێزن و دبێژن گونه‌هه‌ جونكی نیسان بخۆ بووكا سالییه‌ و ب جوانترین ڕه‌نگ و خه‌مل یا خه‌ملاندییه‌ و چو بوكا دسه‌را خۆرا نابینیت و قه‌بوول ناكه‌ت.\n\nژبه‌ر پووته‌ پێدانا ئێزدییان ب سرۆشتی و ژبۆ پاراستنا گژ و گیا و تۆڤی رووه‌كا و ژبه‌ركو ئه‌ڤ مه‌هه‌ ده‌مێ ڤه‌ژین و بووژاندنا هه‌موو گیاندارایه‌ ئێزدی دڤێ مه‌هیدا جوتی ناكه‌ن و عه‌ردی ناكۆلن.\n\nئێزدی دبێژن مه‌له‌كێ زان ل (18) هژده‌ی ئادارێ ژ ئه‌سمانه‌ دئێته‌ خوار سه‌ر كه‌وكه‌بێ عه‌ردێ و جه‌ژنا سه‌رسالێ ب هه‌موو تشتێن (رۆح) (گیاندارا) پیرۆز دكه‌ت ب زێده‌بوونا وان. عه‌رد زێده‌تر گه‌ش و كه‌سك دبیت و گه‌له‌ك گیاندار ژ كون و ناڤبه‌را ده‌ردكه‌ڤن و ده‌ست ب هێككرنا زاینێ و جووت بونێ ل ڤێ مه‌هێ دكه‌ن. ڕه‌ه و ریشالێن ئه‌ڤێ جه‌ژنێ دگه‌هنه‌ زه‌مانێ بابلیا. هه‌بوونا ڤێ جه‌ژنێ د ناڤ ئێزدیاندا دێرینا دینێ ئێزدییا خۆیا دكه‌ت.\n\nڕێوڕه‌سمێن جه‌ژنا سه‌رێ سالێ:\n\n ژ گرنگترین ڕێوڕه‌سمێن ڤێ‌ جه‌ژنێ‌ كه‌لاندن و ڕه‌نگكرنا هیكایه‌، و هێك تێته‌ هژمارتن ژ دیارترین هێمایێن جه‌ژنا سه‌رێ‌ سالێ‌ كو هێك ب هێمایێ‌ خۆڤه‌ یه‌ پیرۆزه‌، و ب ئه‌ركه‌كێ‌ ئایینی تێته‌ سه‌پاندن ل سه‌ر كه‌سێ‌ ئێزدی كو هندی بكاڕه‌ هیكان كۆم كه‌ت بۆ ڤێ‌ جه‌ژنێ‌، هه‌روه‌سا گرنگیه‌كا مه‌زن بده‌ته‌ سۆركرنا وان (ڕه‌نگ كرن )، وه‌ك گرۆڤه‌ بۆ پیرۆزییا رۆژا چارشه‌مبوویێ‌ و ڤێ‌ جه‌ژنێ‌ ، بۆچی هنده‌ گرنگی ب به‌رهه‌ڤ كرن و ڕه‌نگ كرنا هیكێ‌ دئێته‌دان، هێك ئه‌و ڤه‌گه‌ریانا جوانه‌ بۆ ده‌مێ‌ ده‌ستپێكێ‌ و ئه‌و پرانییه‌ بۆ چیرۆكا ئاڤراندنێ‌ ده‌مێ‌ مرۆڤی ڤیایی كو هیك گیانێ‌ ژیانێ‌ بوو، هه‌موو كریارا ئافراندنێ‌ ژێ‌ په‌یدا بووی، كو پێتڤیا به‌رهه‌ڤیا هیكان لده‌مێ‌ جه‌ژنێ‌ ئه‌و گرۆڤه‌كێ‌ دیاڕه‌ بۆ ئاماده‌بوونا هێزا پیتاندنا جیهانێ‌، ئه‌ڤجا هه‌موو ڕێوڕه‌سمێن دئێنه‌ كرن لدۆر هیكێ‌ (كه‌لاندن ، سۆركرن، شكاندن، و هه‌لاویستنا قالكێ‌ هێكێ‌ دگه‌ل كولیلكێت سۆر ب سه‌ر ده‌رگه‌هێن مالا ڤه‌، و هتد) ئه‌و هه‌موو ل داویێ‌ دبته‌ زیندیكرنا كاره‌كی پیرۆز، روودانه‌كا ده‌مێ‌ ده‌ستپێكێ‌ ، و ئه‌ڤ چه‌ندا هه‌نێ‌ ڕێوڕه‌سمه‌كێ‌ جوانه‌ دئێته‌ كرن ل رۆژا جه‌ژنا سه‌رێ‌ سالێ‌ دا، هه‌روه‌سا هێك شێوه‌یێ‌ وێ‌ یێ‌ هێمایی وه‌ك كنیاته‌كێ‌ بچووكه‌ كو ئه‌ڤ كنیاتێ‌ هنده‌ مه‌زن ژێ‌ په‌یدا بوو، هێك شانا ئێكێ‌ یه‌ یا ژیانێ‌.\n\nسۆركرنا هیكێ‌ گرۆڤه‌ و رامانا جوانی و هه‌مه‌ڕه‌نگیا سروشتێ‌ ئه‌ردی یه‌، و شكاندن و قالكێ‌ هیكێ‌ رامانا پیتاندن و به‌ره‌كه‌تا پیرۆزه‌ كو كه‌سێ‌ ئێزدی ل رۆژا جه‌ژنا سه‌رێ‌ سالێ‌ ب تایبه‌ت جۆتیار و خودان ته‌رش و ته‌وال دچنه‌ ناڤ ئه‌رد و ته‌رشێت خۆدا و هیكان دگه‌ل خۆ دبه‌ن و وان دشكێنن و دخۆن، داكو به‌ره‌كه‌تا پیرۆز بكه‌ڤه‌ دناڤ دا و ژبه‌ر په‌یوه‌ندی و گرنگیا هیكێ‌ دگه‌ل جه‌ژنا سه‌رێ‌ سالێ‌ هنده‌ك جاران دبێژنێ‌ جه‌ژنا هیكان.\n\nئێك: به‌ری جه‌ژنێ ب نێزیكی هه‌یڤه‌كێ هه‌موو مالێن ئێزدییان (هێكا) كۆمدكه‌ن \n\nدوو: هێڤارا جه‌ژنێ  ( رۆژا سێشه‌مبوویێ)\n\n1- ل په‌رستگه‌ها پیرۆزا لالش فتیل و چرایا ل سووكا مه‌عریفه‌تێ و ل به‌ر نیشانگه‌هێن خاس و چاكا ڤێدخێن و هه‌ر كه‌سه‌كی ئاماده‌ دڤێت پشكداریی دڤێ رێورسمێدا بكه‌ت هه‌روه‌سان دیندار و قه‌ولزان قه‌ول و به‌یتان رێز دكه‌ن و  سه‌ما تێته‌ كیشان.\n\n2- زارۆك و گه‌نج قه‌ستا هاورێ گوند و باژێرا دكه‌ن و به‌ره‌ڤ ئاقاری دچن و كولیلكێن سوریێن نیسانێ و گیایی (كاری) یی دئینن، و ژبه‌ر پیرۆزییا جه‌ژنێ ئێزدی وێ رۆژێ نابێژنه‌ ڤی گیایی كاری ژبه‌ر تیژیا وی به‌لكو دبێژنێ (بێناڤ).\n\n3- رۆژا به‌ری جه‌ژنێ هه‌ر ماله‌كا ئێزدی یان كابانیێن مالا هێكا دكه‌لینن و ڕه‌نگا و ڕه‌نگ دكه‌ن  كو رامانه‌كا فه‌لسه‌فی یا دینی هه‌یه‌ و ئه‌وژی (دور، ئافراندن، جه‌براندن، پیتاندن، هه‌یڤا نیسانێ یا پیرۆز) و هێك ب چار ڕه‌نگێن سه‌ره‌كی دئێته‌ ڕه‌نگ كرن ئه‌وژی ئه‌ڤه‌نه‌ (سۆر و كه‌سك و زه‌ر و سپی) و لپێ سه‌به‌قا قه‌ولێ مه‌ها (هه‌یڤا) نیسانێ د ده‌ته‌ دیار كرن:\n\nنیسان وا دده‌ت خه‌به‌ڕه‌\n\nهه‌كه‌ ئه‌ز به‌هارا خۆ بخه‌ملینم ژ كه‌سك و سۆر و سپی و زه‌ڕه‌\n\nژحه‌دێ یازده‌ مه‌ها ل گه‌ل من بده‌ خه‌به‌ڕه‌\n\nكو ئێزدییان به‌ریا هه‌زارێن سالان زانییه‌ شێوه‌یێ ئه‌ردی وه‌ك یێ هێكێ یه‌ و لدۆر خۆ دزڤرت و لدۆر رۆژێ ژی دزڤرت و پێكهاتنا چار وه‌رزێن سالێ و هه‌روه‌سا شه‌ڤ و رۆژ و ژبه‌ر ڤێ چه‌ندێ بلندبوون و نزمبوونا پلێت گه‌رماتیێ و شه‌ڤ و رۆژ كێم و زێده‌ دبن و ئه‌ڤ هه‌موو دبنه‌ سه‌ده‌م كو به‌رده‌وامییا ژین و ژیارا هه‌موو ئافرانده‌یێن زیندی و ته‌مامبوونا خۆلا ژیانێ ب ته‌ڤایا ڕه‌نگ و شێوه‌ و كارێت خۆڤه‌ بێ جێوازی و ده‌ست نیشانكرنا هه‌موو جه‌ژنێن بتریا وان دكه‌فنه‌ رۆژا چارشه‌مبوویێ و لپێ ڤێ سه‌به‌قێ ژ قه‌ولێ ئافراندنا كنیاتێ:\n\nدور ب ڕه‌نگا خه‌ملی\n\nسۆر و كه‌سك و زه‌ر و سپی\n\n4- هه‌وڕه‌سان سه‌وكا دبێژن و هه‌موو مالێن گوندی وان سه‌وكا ل هه‌ڤ دكێرن و ب سه‌ر ده‌ر و جیناراند به‌لاڤ دكه‌ن.\n\n5- ژنكێن گوندی قه‌ستا گورستانا گوندی دكه‌ن و دیسا سه‌وك و هێكا ب سه‌ر ئێك و دوودا به‌لاڤدكه‌ن ب خێرا مریێن خۆو بارا بتر ژڤان خێر و خێراتا ل سه‌ر  هه‌ڤدوو و مرۆڤێن به‌لنگازاده‌ به‌لاڤ دكه‌ن.\n\n6- هه‌موو ئێزدی خۆ پاك و ته‌مییز دكه‌ن و جلوبه‌ركێن نوو دبه‌رخۆ دكه‌ن ژبۆ پێشوازیا سالا نوو.\n\n7- زه‌لامێن گوندی ب هه‌ڤرا دجنه‌ به‌ر مه‌زارگه‌ه و نیشانگه‌هێن خاسێن گوندی و زیاڕه‌تی دبن و مجێور قه‌ولا ژ وانرا رێزدكه‌ت.\n\n8- ل دووڤ پێچێبوونا خۆ هه‌ر ماله‌ك سه‌ربڕه‌كی دكه‌ن خێر.\n\n7- هه‌ر ماله‌ك چرایی خودانێ مالی ڤێدخێت.\n\nسێ: سبه‌یك یان رۆژا جه‌ژنێ (رۆژا چارشه‌مبوویێ)\n\n1- گه‌ڕه‌كه‌ هه‌ر ئێزدییه‌ك به‌ری رۆژهه‌لاتی ده‌ست و چاڤێن خۆ ب خوناڤێ جوانكه‌ت.\n\n2- ل سبه‌یكا جه‌ژنێ زوو به‌ری تێشتی دگه‌ل رۆژهه‌لاتی كابانیا مالێ رادبن ب هه‌لاویستنا  قه‌فتكه‌كه‌ كولیلكێن سۆر نیسانێ دگه‌ل گیایی بێناڤێ (كاری) دگه‌ل قالكێن هێكێن ڕه‌نگا و ڕه‌نگ ب هه‌ڤیری و هنده‌ك ئاخ ب سه‌رده‌ریێ مالا و خانیان ڤه‌ دكه‌ن ئه‌وژی هێمایێ سالا نوویه‌ و مه‌ها نیسانێ و به‌هارێ یه‌ و نیشانه‌كا هه‌ره‌ كه‌ڤنه‌ دناڤ ئێزدییاتییێ دا.\n\n3- ل ده‌مێ تێشتی هه‌ر ماله‌ك په‌ز هه‌بیت سێنیكێن ماستی ب سه‌ر ده‌ر و جیناراندا به‌لاڤدكه‌ن و ئه‌و مالا ماست ژیرا دچت هنده‌ك هێكین ڕه‌نگ و ڕه‌نگ دده‌ته‌ وی كه‌سی ماست ژێرا ئینای وه‌ك جه‌ژنانه‌ و خه‌لاتێ وی.\n\n4- پشتی خه‌لكێ گوندی ل نیشانگه‌هێن خاسا زیاڕه‌تی دبن مال ب مال دگه‌رێن و جه‌ژنا هه‌ڤ دوو پیرۆزدكه‌ن.\n\n5- پشتی تێشتێ زاۆك و گه‌نج و زه‌لام ل گۆلانێن گوندی كۆم كۆم دجڤیێن و گه‌له‌ك جورێن یاریا ب هێكا دكه‌ن.\n\n6- زه‌لام و رێهسپی دگه‌ل مجێوری گوندی ل هه‌موو گوندی دگه‌رێن و جه‌ژنا ئێك و دوو پیرۆز دكه‌ن.\n\n7- پشتی مالخویێن مالێ ژ جه‌ژنانێ دزڤرن هنده‌ك هێكا دگه‌ل خۆ دبه‌نه‌ ناڤ زه‌ڤییا چاندنێ یان ئاقاری و دخۆن پاشی قالكێن هێكا یێن ڕه‌نگا و ڕه‌نگ دهاڤێژنه‌ ناڤ ده‌خل و دانی خۆ ژبۆ به‌ڕه‌كه‌تێ.\n\n8- هێڤارێ ده‌مێ په‌ز ژ چێروانێ دزڤریت، ئێزدی دڤێ رۆژێدا په‌زی نادۆشن و به‌لكو بێچیكا به‌رخ و كارا به‌رده‌نه‌ به‌ر ماكا و دبێژنه‌ ڤێ كریاری (ستیكوش).\n\n9- هه‌روه‌سا چه‌ندێن رێوره‌سم و هێمایێن دی دئێنه‌ گێڕان و كرن ل جه‌ژنا چارشه‌مبوویا سه‌رێ سالێ دا كو ده‌ربرینێ ژ كه‌ڤناتی و دێرینیا ڤێ چه‌ندێ دكن و دیار دكن كو ئێزدی و ئێزدییاتی  گه‌له‌ك دكه‌ڤن و دێرینن.\n\nچار: رۆژا پشتی جه‌ژنێ\n\n1- به‌ری نیڤرۆ شڤان دێ په‌زێ ئینته‌ دهه‌نی كو دڤێ رۆژێدا په‌ز دبته‌ كه‌ری و هه‌ر رۆژ ل وی ده‌می ب هه‌ڤرا بیری دێ په‌زی خۆ دۆشن چونكی به‌ری هنگی په‌ز لمالا ددوتن.\n\n2- ده‌می په‌زی دئینته‌ دهه‌نی بێریڤان ب پارزوونكێن خۆ هلدگرن و خه‌لاتێ شڤانی دگه‌ل خۆ دبه‌ن و  دچنه‌ بێرییێ ده‌مێ دگه‌هنێ پێكڤه‌ هێرش دكه‌نه‌ سه‌ر شڤانی و ئه‌وژی دێ ب گۆپالی به‌ڕه‌ڤانییێ ژ خۆكه‌ت به‌لێ ل دوماهیێ ژبه‌ر دادنێت و گۆپالێ وی ژێ وه‌ردگرن و وی پرت پرت دكه‌ن و وان پرتكا ب سه‌ر هه‌ڤدوودا به‌لاڤدكه‌ن پشتی ئه‌ڤێ رێوڕه‌سمێ پاشی دێ پێكڤه‌ روودنێن و خه‌لاتێ شڤانی ژ سه‌وك و هێكا یانژی كلك و گورا و جه‌مدانیێ دده‌نی ده‌مێ بێریڤان دزڤرنه‌ مال هه‌ر ئێك وێ پرتا گۆپالی ب مه‌شكا خۆ ڤه‌دكه‌ت بۆ به‌ڕه‌كه‌تێ.\n\nپێنچ: هێما د جه‌ژنا سه‌ر سالێ دا\n\nچه‌ند هێما د جه‌ژنا سه‌ر سالێ دا وێت هه‌ین چارشه‌مبوویا ڕه‌نگی (سۆر) ژبه‌ر كولیكێت نیسانێ یێت سۆر و ڕه‌نگ دانا وان ل به‌هارێ. هه‌روه‌سا مه‌ها نیسانێ گه‌له‌ك یه‌ پیرۆزه‌ ل جه‌م ئێزدییان كو هنده‌ك كار و كریار دڤێ مه‌هێ گونه‌هن بێنه‌كرن تاكو ب داوی بێت وه‌ك:\n\n1- د باوه‌رییا ئێزدییان دا چارشه‌مبوویا سه‌رێ نیسانێ دڤێ رۆژیدا (مه‌له‌ك زان - تاووسی مه‌له‌ك) ژین و ژیارا سه‌ر عه‌ردی ب فروارا خودی نووژه‌ن دكه‌ت.\n\nچارشه‌مبوویا سه‌رێ نیسانێ\n\nمه‌له‌ك زان دئێته‌ خوارێ\n\nده‌نگ دكه‌ت ل به‌هارێ\n\n2- هه‌روه‌سا جه‌ژنا سه‌رێ سالێ دكه‌فته‌ چارشه‌مبوویا ئێكێ د هه‌یڤا نیسانێ ده‌ و هه‌یڤا نیسانێ ژ هه‌موو هه‌یڤێن دی پیرۆزتڕه‌ ژبه‌ر سرووشت د ڕه‌وشا شینبوونێ دا یه‌ و رێزێ ل سروشتی دگرن، نه‌كۆلانا عه‌ردی ده‌ مه‌ها نیسانێ دا هه‌موو كه‌سكاتی ده‌ست ب گه‌شبوونێ دكه‌ت فێجا كولانا عه‌ردی دڤێ مه‌هێ دا ب گونه‌ه دئێـته‌ دانان تاكو جوانتر روویێ عه‌ردی بخه‌ملت و ژینگه‌ه بهێته‌ پاراستن ژبه‌ر هندێ جه‌ژنا هه‌یڤا نیسانێ ب هه‌یڤا پیرۆز دزانن.\n\nكۆلانا ئه‌ردی ب مه‌ڕه‌ما راكرنا ئاخێ یان ڤه‌گوهاستنا وێ بۆ جیه‌كی دی چنكو دبێژن ئه‌رد دقوناغا پیتاندنێ دایه‌ داكو گول و گییا و تۆڤێ رووه‌كان دبن ئه‌ردی دا نه‌ئێنه‌ ژ ناڤبرن ئانكو ئه‌گه‌ر كه‌سه‌كی ڤیابا ئه‌ردی بگۆلیت ئه‌وی به‌ری مه‌ها نیسانێ ئه‌رد دكۆلا.\n\n3- جوانكرنا ده‌ست و چاڤان ب خوناڤێ وه‌ك مۆركرنه‌كه‌ ب ئاڤا سالا نوو.\n\n4- د مه‌ها نیسانێ دا داوه‌تا ناكه‌ن و ڤه‌كوهاستنا بووكا گونه‌هه‌ چونكی نیسان بخۆ بووكا سالێیه‌ و چو بووكا دسه‌ر خۆرا قه‌بوول ناكه‌ت. پێككئینانا هه‌ڤژینیێ (ماڕه‌برین) ب هیچ شیوه‌یه‌كی نائێته‌ كر دناڤا جڤاكێ ئێزدییان دا ل مه‌ها نیسانێ، چونكی دبێژن نیسان بخۆ بووكه‌ ژبه‌ر جوانی و خۆشیا ڤێ مه‌هێ و خه‌مل و دیمه‌نێ جوانێ ئه‌ردی ب دار و بار و گول و گییا دڤێ مه‌هێ دا.\n\n5- هیك هێمایه‌ بۆ:\n\nدیسان ڕێوڕه‌سمێن ڤێ جه‌ژنێ ده‌ربرینێ ژ ئافراندن و دروستبونا كنیاتێ دكن، دڤێ جه‌ژنێ دا گرنگیه‌كا مه‌زن ب هێكی دئێته‌ دان چونكی هێمایه‌كه‌ ژبۆ فه‌لسه‌فه‌یا گه‌ردوونی و دورستبوونا كنیاتێ بڤی ڕه‌نگی: هێك هیمایه‌كه‌ ژبۆ تۆپكا ئه‌ردی كا چاوا زانا ل وێ باوه‌رێ بووینه‌ ئه‌رد پچه‌كێ یێ خواڕه‌ ئانكو گه‌له‌ك نه‌یێ بازنه‌ییه‌، هێك ب دورستی رۆلێ هێماكرنێ ژبۆ ئه‌ردی دگێرت ئانكو هه‌لبژارتنا ئێزدییان یا هێكی ب تۆپكا ئه‌ردی هه‌لبژارتنه‌كا دجیێ خۆ دا بوویه‌، دیسان شكاندنا هێكی هێمایه‌كه‌ ژبۆ په‌قینا دورێ یا كو گه‌ردوون ژێ دروست بووی، كه‌لاندنا وێ هێمایه‌ ژبۆ جه‌برین و دروستبوونا كنیاتێ، ڕه‌نگكرنا وێ ژی نیشانا په‌یدابوونا ژیانێ و سروشتی یه‌ ل سه‌ر  روویێ ئه‌ردی.\n\n- هێك هێمایا دۆرا خۆدێ یه‌ و بیر و باوه‌ریا ئێزدییان دا دورێ خۆ لبه‌ر هیبه‌ت و مه‌زناتییا خۆدی مه‌زن نه‌گرت كو دۆر سۆربوو، سپی و زه‌ر بوو و پژقی.\n\n- دورا په‌دشای ئه‌ڤ كنیاته‌ ژێ ئافراندی.\n\n- شكاندنا هێكی نیشانا پژقینا دورێ یه‌.\n\n- كه‌لاندنا هێكێ نیشانا مه‌یین و جه‌برین یان هه‌ڤكرتنا عه‌ردییه‌.\n\n- ڕه‌نككرنا هێكێ رامانا خه‌ملینا عه‌ردی دده‌ت كو ل مه‌ها نیسانێ خه‌ملا ئه‌ردی دكه‌مله‌ و زۆر جوان و قه‌شه‌نگ دبت وه‌ك دڤان سه‌به‌قێن قه‌ولێ ئافراندنا كنیاتی دا هاتییه‌ ب روون و ئاشكه‌رایی به‌حسێ ڤێ چه‌ندێ هه‌موویێ دكه‌تن:\n\nپه‌دشێ من دور ژ خۆ ڤاڤاڕه‌\n\nدور قه‌ندیله‌، كه‌مالداڕه‌\n\nقه‌ندیلی نوور ستاڕه‌\n\n*   *   * \n\nكڕه‌ ركن و ركنی\n\nدور ژ هه‌یبه‌تی هنجنی\n\nتاقه‌ت نه‌ما هلگری\n\n*   *   * \n\nتاقه‌ت نه‌ما ب سه‌بری\n\nدۆر ب ڕه‌نگا خه‌ملی\n\nسۆر بوو سپی بوو سه‌فری\n\n*   *   * \n\nلالش كو دهاته‌\n\nل ئه‌ردی شین دبوو نه‌باته‌\n\nپی زه‌یینی چقاس كنیاته‌\n\n- بژاندنا قالكێن ڕه‌نگا و ڕه‌نگێن هێكا دناڤ ده‌خل و دانیدا ژبۆ خێر و به‌ڕه‌كه‌تییه‌.\n\n6- به‌لاڤكرنا سه‌وك و هێكا ب سه‌ر هه‌ڤدوودا مه‌ڕه‌م ژێ تێكه‌لبوونا نانی و موكومكرنا باوه‌ریی و برایینییه‌.\n\n7- د رۆژا جه‌ژنێدا دبێژنه‌ كاریێ (بێناڤ) ژبه‌ر تیژی و دژواریا وێ. \n\n8- هلاویستنا كولیلكێن سۆر و بیناڤێ و قالكێن ڕه‌نگا و ڕه‌نگێن هیكا نیشانا هاتنا به‌هاری و سالا نوویه‌.\n\n9- شكاندنا گۆپالێ شڤانی نیشانا نوژه‌نكرنا شڤانه‌تیییه‌ و پرتا گۆپالی ب مه‌شكێن خۆ ڤه‌دكه‌ن بۆ خێر و به‌ڕه‌كه‌تێ.\n\nهه‌روه‌سا، شكاندنی كۆپالی شوانه‌كه‌، ئه‌مه‌ش به‌و مانایه‌ دێت كه‌ كۆتایی هاتنی ماوه‌ی چاودێریكردنی مه‌ڕه‌كان له‌ كۆتایی ساڵدا و نوێكردنه‌وه‌ی به‌ قه‌ڵه‌مێكی دیكه‌ مانای نوێكردنه‌وه‌ی ماوه‌ی چاودێریكردنی مه‌ڕه‌كان بۆ ساڵی نوێ. پرۆسه‌ی ئازادكردنی مه‌ڕه‌كان له‌گه‌ڵ دایكیان و شیرنه‌دانی مه‌ڕه‌كان له‌م ڕۆژه‌دا مانای ئه‌وه‌یه‌ كه‌ له‌م ڕۆژه‌ پیرۆزه‌دا مه‌ڕه‌كان ئازاد بكه‌ن و چێژ له‌ شیری دایكیان وه‌ربگرن.\n\nشه‌ش: یاری كرن د جه‌ژنا سه‌رێ سالێ دا\n\n1- هێكانێ: ئه‌ڤ یاریه‌ یا ره‌گه‌زێ نێره‌ و كێم ڕه‌گه‌زێ مێ دكه‌ن و نیڤه‌كا دوویا یان زێده‌تر دایه‌ و هه‌ر ئێك ژوان هیكه‌كێ هه‌لدبژێرت كو پشتى ئه‌و برێكا لێدانا وێ ل ده‌هنا بزانت یه‌بهێزه‌ و یارى ل وى جهى ده‌ستپێدكه‌ت و ئێك ژ هه‌ڤڕكا هیكێ دده‌ستێ خۆ دكه‌ت و بچه‌كێ سه‌رێ هیكێ دیاردكه‌ت و یێ دى سه‌رێ هیكا خۆ لسه‌رێ وێ هیكا به‌رامبه‌ردده‌ت و ئێك دشكیێت و یێ خودان هیكا دروست و نه‌شكه‌ستى مفادار دبت. لهێره‌ دناڤبه‌را ناكویان ده‌ لسه‌ر چاوانیا شكاندنا هیكی رێدكه‌ڤن سه‌ر×سه‌ر یان سه‌ر×سه‌ر و بنكه‌ یان بنكه‌×بنكه‌ و چێدبت به‌رى هنگى هیكێ بگوهۆڕت یاریێ ده‌ستپێكر ئه‌و دهاڤێت.\n\n2- كابانی: ئه‌ڤ یارییه‌ بۆ هه‌ردوو ره‌گه‌زێت نێر و مێ یه‌ و تێدا ل كۆمێت وان (تێكه‌ل یان نه‌تێكه‌ل) بشێوێ خه‌له‌كه‌كه‌ بازنه‌ى روودنێن و لبه‌ر هه‌ر ئێكى كۆمه‌كه‌ هیكا هه‌یه‌ و ب (ئیسكا) ژماره‌ 2 یاریێ دكه‌ن (ئه‌و پارچه‌ ئێسكه‌ دناڤ لنگ دا هه‌یه‌ چار ره‌خ هه‌ینه‌، دوو كونكاڤ و دوو كونڤیكس یان نه‌رم و یارى ده‌ستپێدكه‌ت و ئێك ژ دوو یاریزانێت مه‌زن ل نیڤه‌كا یێت روونشتى پشتى ئه‌و ئاماژێ بئێك ژوان دده‌ت كو ببته‌ هه‌ڤڕكێ وى و ژمارا وان هیكا دكه‌ته‌ دیارى یێت دڤێت ب هه‌لبژلتن یان ڕێكه‌فتن، خۆ ئه‌گه‌ر كه‌سه‌ك ژ ته‌ نه‌خۆش بیت هه‌ر دێ یاریێ ب رێڤه‌ بیت، پاشى بۆ یاریزانه‌كى دى دچت و پاشى یێ دى (چێدبت چه‌ند جاره‌كا لگه‌لێك یاریێ بكه‌ن. پشتى هه‌موو یاریزان ته‌مام بووین ئێكى دى دئه‌رك و كارێت ئه‌ركى ده‌ دبێژنێ میر.\n\n3- مێشكانی: ئه‌ڤ یارییه‌  یا ره‌گه‌زێ میێه‌ و كێم جارا یا ره‌گه‌زێ نێره‌، ژنا یان كچا هه‌رئێكێ هیكه‌كه‌ ڕه‌نگاو ره‌نگ هه‌یه‌ وچاڤه‌ڕیى وێ چه‌ندێ دكه‌ن كو مێش ل سه‌ر ئێك ژوان هیكا دانێت، ئه‌گه‌ر لسه‌رئێكێ ژوان بت كو دپیشیا ئێكه‌ دى ده‌بت، خودانێ ڤێ هیكێ دێ هه‌موو هیكێت دى به‌ت."
          },
          {
            "title": " 4-1-3. جه‌ژنا چلی هاڤینێ ",
            "content": " \n\nچلی هاڤینێ ژ (11) ی خزیرانێ ده‌ستپێدكه‌ت و ل (20) ی ئیلونا ڕۆژهه‌لاتی ب دوماهی دهێت، ئانكو ژ (24)ی خزیرانی هه‌تا (2) ئیلونێ رۆژئاڤایی. ڕێوڕه‌سمێن فى جه‌ژنى ل په‌رستگه‌ها لالش دئێنه‌ گێران و پێنج ڕۆژا ژ (16)دی تیرمه‌ها ڕۆژهه‌لاتی هه‌تا (20) وى مه‌هێ، ئانكو (29)ی تیرمه‌ها ڕۆژئاڤایی وتا (2)ی ئیلۆنا ڕۆژئاڤایی ڕۆژا دوماهیی، ڕۆژا دوماهیێ یا چلی هاڤینینه‌ ئێزدی به‌ر ب په‌رستگه‌ها پیروزا لالش دچن ژبۆ زیاره‌تكرنا جهێن پیرۆز و گێرانا ڕێوڕه‌سم و ئه‌ركێن خو هه‌ر ئێك ژجهی خۆ زه‌لامێن دینی به‌ری ڕۆژا جه‌ژنی ب شه‌ڤه‌كی ل لالش به‌رهه‌ڤدبن ژبۆ گێڕانا ڕێوڕه‌سمێن دینی به‌لێ مجێور و متوه‌لى به‌ری هینگی ب ڕۆژه‌كێ دووانی به‌رهه‌ڤدبن ژبۆ پێشوازیكرنا مێڤان و خێزانێن مریدا، هه‌روه‌سا به‌ری جه‌ژنی (به‌قال) جهێن خو دگرن، وه‌ك خۆ به‌رهه‌ڤ كرن بۆ فروتنا تشتێن خۆ. \n\nسه‌ره‌دانكرنا خه‌لكێ بۆ په‌رستگه‌ها لالش ل جه‌ژنا چلێ هاڤینێ دا:\n\nژن و زه‌لام و گه‌نج و زارۆكێن ئێزدییان یان كتكته‌ ب كه‌یڤ و خوشی قه‌ستا لالشێ دكه‌ن كو ب جوانترین جلوبه‌رگین خۆ یێن مللی خۆ دته‌وزینن و ده‌مێ دگه‌هنه‌ په‌رستگه‌ها لالش، ل جه‌م (پرا سه‌لاتی) ده‌ست و چاڤێن خۆ جواندكه‌ن و ب پێخواسیفه‌ قه‌سددكه‌نه‌ ناڤ په‌رستگه‌ها پیرۆز. \n\nئاكنجیێن گوندێن دكه‌فنه‌ ڕه‌خا چیایێ ژئالییێ نشیڤه‌، گه‌له‌ك جارا درێیا چیایرا دهێنه‌ لالش و ده‌مێ دگه‌هنه‌ (سلاڤگه‌هێ) یێن چه‌كدار، شێلكه‌كا تفه‌نگا دهاڤێژن، وه‌ك ئاگه‌هداریكرنه‌ك ب گه‌هشتنا وان و سلاڤه‌ك بۆ ئه‌وین ل لالش و هه‌ر ئه‌ڤ چه‌نده‌ ل (پرا سه‌لاتی) ژی دهاته‌ كرن، به‌لێ ل ڤان سالێن داویی و ژبه‌ر روودانێن دلته‌زین ئه‌ڤا هه‌نى هاتییه‌ قه‌ده‌غه‌كرن. ب كوم كوم خه‌لك دچنه‌ گه‌لییێ پیرۆز و خێزان جهێن خۆ ل جه‌م ئاقدێن شێخێن (پیرێن) خو دگرن، یانژی ل بن داڕه‌كی یان هه‌ر جهه‌كی دی، هه‌ر خێزانه‌ك هه‌موو پێدڤیێن خۆ ژجلكا و نڤینكا و خوارنێ و هه‌ر پێدڤیه‌كا دی یا گرنگ دگه‌ل خۆ دئینت. هه‌روه‌سا ئێزدی ژ هه‌موو ده‌ڤه‌ر و ده‌وله‌تێن دى سه‌ره‌دانێ دكه‌ن.\n\nل ڕۆژێن جه‌ژنا هند دبته‌ قه‌ڕه‌بالغ كو هاتن و چوون لێ ب زه‌حمه‌ت دكه‌فت. ل لایه‌كی دبینن كور و كچ پێكڤه‌ داوه‌ت و دیلانه‌كا مللی و ل به‌ر ئاوازین تمبلك و زه‌مبه‌ری دكه‌ن و پشتی هینگی دبته‌ گوڤه‌ندا دینی كو ل به‌ر كانییا سپی دهێته‌ كرن ئه‌وژی ل به‌ر ئاوازێن ده‌ف و شبابا كو دبێژنی گوڤه‌ندا كانییا سپی ئه‌ڤ گۆڤه‌ند ژی ب ڕۆژێ هه‌موویێ و گه‌له‌ك جارا هه‌تا نیڤا شه‌ڤێ دهێته‌كرن، د هنده‌ك جهێن دن ژی دبینن خـه‌لك كۆمكوم درونشتینه‌ و ژ هه‌ڤدوو را دپه‌یڤن، هه‌روه‌سا دبینن ژن ئامان و جلكا ل سه‌ر ئاڤێ دشون و كچك ژی ته‌نه‌كێن ئاڤێ دكێشن و زارۆك شه‌كرۆك و یاریا لیستۆك دكرن، و هنده‌ك خه‌لكێ دی دچنه‌ دپه‌رستگه‌هێدا و گوهدارییا قه‌ول و شیڕه‌ت و چێروكێن دینی ژزار ده‌ڤێ زه‌لامێن دینى ل وێده‌رى دكه‌ن ئه‌ڤه‌ ده‌ربارا خه‌لكێ به‌لێ ده‌ربارا زه‌لامێن دینى، ئه‌وان هنده‌ك ئه‌ركێن دێ هه‌نه‌ دێ به‌حسێ ژی كه‌ین.\n\nگرێدانه‌ كه‌ش و هه‌وایی ب جه‌ژنا چلێ هاڤینێ ڤه‌:\n\nمله‌تێ‌ ئێزدی هه‌ر وه‌كی هه‌موو مله‌تێن جیهانێ‌ سالێ‌ دكن چار وه‌رز و دوازده‌ هه‌یڤ و (366) رۆژ، وه‌ك تێته‌ زانین ل پێ‌ ئه‌و نیشانێن بۆ سه‌قا (كه‌ش و هه‌وا ) هاتینه‌ دیاركرن، چلێ‌ زڤستانێ‌ و چلێ‌ هاڤینێ‌ به‌رامبه‌ر ئێكن و دهه‌ڤدژن د سه‌قایێ‌ خۆدا، ئانكو سه‌قایێ‌ زڤستانێ‌ ساڕه‌ و سه‌قایێ‌ هاڤینێ‌ گه‌رمه‌، بۆ زانین ل ده‌ستپێكا چلێ‌ زڤستانێ‌ رۆژ درێژ دبن و شه‌ڤ كورت دبن و ل ده‌ستپێكا چلێ‌ هاڤینێ‌ رۆژ كورت دبن و شه‌ڤ درێژ دبن، وه‌كی بۆ مه‌ ژ ڤێ‌ گۆتنێ‌ ژی دیار دبت ( سێزده‌ێ‌ خزیرانێ‌ رۆژ به‌رێ‌ خۆ دده‌ته‌ زڤستانێ‌ ، و سێزده‌ێ‌ كانوونێ‌ رۆژ به‌رێ‌ خۆ دده‌ته‌ هاڤینێ‌)، ل وه‌رزێ‌ هاڤینێ‌ و پشتی ده‌ه رۆژ ژ هه‌یڤا خزیرانێ‌ دچن و دبته‌ سه‌رێ‌ چلێ‌ هاڤینێ‌، ئانكو (11)ی خزیرانێ‌ یا رۆژهه‌لاتی به‌رامبه‌ر (24) ی خزیرانێ‌ یا زایینی، سه‌رێ‌ چلێ‌ هاڤینێ‌ یه‌، ل (2)ی ته‌باخێ‌ یا زایینی به‌رامبه‌ر (20)ی تیرمه‌هێ‌ یا رۆژهه‌لاتی چله‌ ب داوی دئێتن و حسابدارێن ئێزدییان هۆسا دایه‌ دیاركرن كو چلێ‌ هاڤینێ‌ داویا یا خێر و به‌ڕه‌كه‌تا چلێ‌ زڤستانێ‌ رژیایه‌ سه‌ر روویێ‌ ئه‌ردێ‌.\n\nپشتی چله‌ ب داوی دئێت دێ‌ بته‌ جه‌ژنا چلێ‌ هاڤینێ‌ ل نك ئێزدییان و ئه‌ڤێ‌ جه‌ژنێ‌ ل په‌رستگه‌ها پیرۆزا لالش دكن و د حسابا ئێزدییان دا هاتییه‌ گۆتن، ده‌مێ‌ چلێ‌ هاڤینێ‌ داوی دئێت، چلێ‌ پشتی چله‌ هه‌یه‌ ئه‌ڤ چل رۆژنه‌ دگه‌رمن، چلێ‌ پشتی چله‌ی ژ (21) ی تیرمه‌هێ‌ ده‌ست پێ‌ دكت هه‌تا (1)ی ئیلونێ‌ ب داوی دئێت ل حسابا رۆژهه‌لاتی، به‌لێ‌ حسابا رۆژئاڤا ژ (3) ی ته‌باخێ‌ هه‌تا (14) ئیلونێ‌ یه‌.\n\nئه‌و به‌رهه‌مێ‌ خه‌لك بخۆ هه‌ڤ و دوو دده‌ن یێ‌ هه‌ردوو چلایه‌، ل ده‌مناسینێ‌ دا هندی هاڤینه‌ گه‌رماتییا وێ‌ وا دكۆكا چلێ‌ هاڤینێ‌ دایه‌ و ئه‌ڤ چله‌ گه‌رمترین رۆژن دناڤ ده‌مێت سالێ‌ دا، له‌وما ژی ئه‌ڤ چل رۆژه‌ ب پیرۆزترین رۆژ ل نك مله‌تێ‌ ئێزدی هاتنه‌ دیاركرن، و ژ كه‌ڤلۆژانكێ‌ سه‌رمایێ‌ ده‌ردكه‌ڤت و ب ئازادی كارێ‌ خۆ دكن، راسته‌ كه‌له‌ژانا هاڤینا دژوار بسه‌ر جوانی و رندیا به‌هارێ‌ دا دئێت و ل شینكاتیێ‌ دكه‌ته‌ به‌هی، لێ‌ به‌رامبه‌ری هندێ‌ به‌رهه‌مێ‌ رێنجبه‌را دئینته‌ پێش و خۆشیه‌كێ‌ بۆ خه‌لكێ‌ په‌یدا دكت، وه‌كی جۆرێن ده‌خلودانی و به‌رهه‌مێ‌ چه‌م و ڕه‌زا و هه‌موو جۆرێن فێقی و زه‌رزه‌واتی و حسابدارێن ئێزدییان ل چلێ‌ هاڤینێ‌ حسابا سه‌رما و گه‌رم و به‌ڤر و بارانا سالێ‌ دكن، بۆ هندێ‌ حسابه‌ك وا هه‌ی ده‌رباڕه‌ی هاتنا بارانا ئه‌و ژی ئه‌وه‌ حسابدار دێ‌ چل به‌رێت به‌عزیبه‌را ل به‌ستیه‌كی دانت ل چلێ‌ هاڤینێ‌ و هه‌ر رۆژ دێ‌ به‌ڕه‌كی ژێ‌ راكه‌ت و هه‌كه‌ ئه‌و به‌ڕه‌ بنێ‌ وی نیمیێ‌ گرتبوو دێ‌ ئه‌و رۆژ ل به‌رامبه‌ر ل چلێ‌ زڤستانێ‌ دێ‌ یه‌ كێم باران بت و هه‌كه‌ ئه‌و به‌ر بنێ‌ وی خوناڤ گرتبت و دلۆپێت ئاڤێ‌ پێڤه‌ هه‌بن نیشانه‌ ئه‌و رۆژ ل چلێ‌ زڤستانێ‌ دێ‌ باران بت، بڤێ‌ رێ‌ حسابداران زانین دێ‌ باران ل كێ‌ رۆژێ‌ ژ چلێ‌ زڤستانێ‌ بارت.\n\nده‌سپێكرنا جه‌ژنا چلێ هاڤینێ:\n\nجه‌ژنا چلێ هاڤینێ گه‌له‌ك یا كه‌ڤناڕه‌ بۆ به‌ری 1500 سالان ڕێوڕه‌سمێن جه‌ژنا چلێ هاڤینێ ل ‏په‌رستگه‌ها لالش دئێنه‌ گێڕان. پشتی چل رۆژیێن چلێ‌ هاڤینێ‌ ب دوماهیك دئێن ل رۆژا داویێ‌ دبته‌ جه‌ژن، ئه‌ڤ جه‌ژن ئێك ژ جه‌ژنێن ڕێوڕه‌سمێن وێ‌ ل په‌رستگه‌ها لالش دئێته‌ گێڕان، هه‌ر بۆ زانین چه‌ندین جه‌ژن ل په‌رستگه‌ها لالش دئێنه‌ گیران مینا (جه‌ژنا چلێ‌ زڤستانێ‌، جه‌ژنا چلێ‌ هاڤینێ‌، جه‌ژنا جه‌مایێ‌)، جه‌ژنا چلێ‌ هاڤینێ‌ ئێك ژڤان جه‌ژنایه‌ ل رۆژا داویێ‌ ژ چله‌یی دبته‌ جه‌ژن و دبێژنێ‌ جه‌ژنا چلێ‌ هاڤینێ‌،\n\nچلێ‌ هاڤینێ‌ ژ(11)ی حوزه‌یرانێ‌ ده‌سپێدكه‌ت هه‌تا (20)ی تیرمه‌هێ‌ ب هژمارا رۆژهه‌لاتی ب داویی تیت و (20)ی تیرمه‌هێ‌ دبته‌ جه‌ژن، یانكو (24)ی حوزه‌یرانێ‌ ده‌ستپێدكت و هه‌تا (2)ی ته‌باخێ‌ ب هژمارا زایینی، ئانكو (40) رۆژن وه‌كی دیار ئه‌ڤ جه‌ژن ب ده‌می ڤه‌ یا گرێدایه‌ دڤان رۆژێن گه‌رم و درێژ دا زه‌لامێن ئۆلی و هه‌ر ئێزدیه‌كی بڤێت چل رۆژیان ژبۆ خودێ‌ دگرت.\n\nد رۆژا دوماهیێ‌ دا ژ چله‌یی دبته‌ جه‌ژن و دبێژنى جه‌ژنا چلی هاڤینێ هه‌ر بۆ زانین رێورسمێن وێ بۆ ماوێ پێنچ ڕۆژان جه‌ژن دئێته‌ گێڕان ژ (16-20)ی تیرمه‌هێ رۆژهه‌لاتی به‌رانبه‌ر‌ (29)ی تیرمه‌هێ هه‌تا (2) ته‌باخێ‌ رۆژئاڤایی ل په‌رستگه‌ها پیرۆزا لالشا نوورانی دئێنه‌ گێران.\n\nئه‌و كه‌سێن رۆژیا دگرن دبێژنێ چله‌گر:\n\nئختیارێ‌ مه‌رگه‌هێ‌ و جڤاتا روحانی و ده‌روێش و شكه‌ستی و زانایێن ئایینی و هه‌ر ئێزدیه‌كی بڤێت ڤان چل رۆژا ب رۆژی دبت یانكو ئه‌و كه‌سێ‌ چلێ‌ هاڤینێ‌ ب رۆژی دبت، دبێژنێ‌ وان ( چله‌گر) و دڤیا ئه‌وێن رۆژیا بگرن ل هێڤارا رۆژیا ئێكێ‌ قه‌ستا په‌رستگه‌ها لالش بكن و هنده‌ك ئاخێ‌ ژ چله‌خانێ‌ دگه‌ل خۆ هه‌لگرن.\n\nچله‌گر: ئه‌و كه‌سێن چل ڕۆژێن چلی هاڤینێ و زڤستانێ ب ڕۆژی دبن و خۆ خه‌وله‌ دكه‌ن ژ بۆ په‌روه‌سته‌بوونی و دوعاكرنی ل هه‌ر چل ڕۆژ و شه‌ڤێن ڕۆژیا خۆ ژ خوشی و له‌ فزه‌تێ دنی دوور دكه‌ن. د باوه‌رییا ئێزدییان دا چلێ هاڤینێ و چلێ زڤستانێ گرنگیه‌كا مه‌زن هه‌یه‌ هه‌ر چه‌نده‌ نه‌فه‌رزن ل سه‌ر هه‌می ئێزدییان به‌لكی ل سه‌ر چڤاتا روحانی و شكه‌ستیێن مالا شێخادی و كه‌سێن بینه‌ چله‌گر رۆژیێن چلێ هه‌ڤینێ و زڤستانێ فه‌رزن ته‌نها ل سه‌ر ڤان ژ لایه‌كی دیڤه‌ هه‌ر ئێزدیه‌كی ڤان رۆژیان بگه‌رت دروسته‌ و خێڕه‌كا مه‌زن د هێته‌ حسابێ بۆ.\n\n هه‌ر مرۆڤه‌كى ئێزدى رۆژیێن چلێ زڤستانێ وچلێ هاڤینێ بۆ ده‌مێ (20) سالا ب رۆژى بت د بێژنێ (چله‌گر) ئه‌ڤه‌ ژی د باوه‌رییا ئێزدیان خه‌لاته‌كی ڕه‌ب ئه‌لعالمین وه‌ردگرت و دبته‌ چله‌گر ئه‌و كه‌سێن چل رۆژێن چلێ هاڤینێ و زڤستانێ ب رۆژى دبن بۆ ده‌مێ بیست سالا و خۆ خه‌وله‌ دكه‌ن ژ بۆ په‌روه‌رسته‌بوونێ و دوعا كرنێ و ژیێ خو یێ مایی ژی دبنه‌ شكه‌ستیه‌كا مالا شێخادی و خێرخازه‌ك ل هه‌می هێڤارا ژ خودێ ته‌عالا د خازن ده‌ریه‌كی خێرێ ل ئێزدییان ڤه‌كه‌ت و سوڕ و كه‌ره‌مێت باتنی ل ئێزدییان ڤه‌گه‌رینی بۆ خاترا ناڤێ خۆ و عه‌زیزیا خۆ و خاترا وان ئێ سه‌رێ خۆ ل رێیا ناڤێ تاووسی مه‌له‌ك دایی و بۆ خاترا به‌لنگازا و شكه‌ستیا و خودان ئیمانا و خلمه‌تكارا و سێویا و خاترا وان ئیختیارێت سه‌رێ خۆ داین بۆ رێیا ئێزدییاتییێ ، له‌وا ژ هه‌ر ئێزدیه‌كی د هێته‌ خاستن رێزه‌كا تایبه‌ت و پیرۆز ل هه‌ر چله‌گڕه‌كی بگرت وه‌كی ل ڤان سه‌به‌قا دیاركرین:\n\nچله‌گرا نه‌ئیشینه‌\n\nئه‌و ژی ب ئاخڕه‌تێ ب هیڤینه‌\n\nهاڤینێ و زڤستانێ ب رۆژینه‌\n\nو ب وه‌كاز و تزبینه‌\n\nچه‌ند جارا ب عه‌باده‌تن و جندیێت سلتینه‌\n\n*   *   *\n\nئه‌و جندیێت سڵتین ب هیڤینه‌ ب مه‌هده‌رن\n\nل رێیا خودێ و شێخادی ب جه‌هوه‌رن\n\nئه‌و ژی ب شێشمس مه‌فه‌رن\n\nل هه‌ر چل رۆژ و شه‌ڤێن رۆژیا چله‌گر خۆ ژ خوشى و له‌فزه‌تێن دنێ دوور دكه‌ن د باوه‌رییا ئێزدییان دا هه‌ر كه‌سێ ڤان رۆژیان ب دروستاهى بڤى ڕه‌نگى بگرت روحا وى د بته‌ به‌هشتى ب به‌هشتا به‌رین دێ شادبت، ل نیڤا چله‌یى ژى جڤاتا روحانى ب سه‌رپرشتیا بابا شێخ ل بیستى چله‌یى دچنه‌ لالش و چه‌ند ڕێوڕه‌سمێن دیتر ئه‌نجامده‌ن. هه‌ر بۆزانین ڕێوڕه‌سمێن چله‌یێ هاڤینێ و زڤستانێ سێ جارا دهێنه‌ گێڕان ل ده‌ستپێكێ و نیڤا چله‌یی و دوماهیكێ ل هێڤارا عیدێ ئه‌وژی هه‌می ب رێو ِه‌سم ل په‌رستگه‌ها لالش یا پیرۆز دهێنه‌ برێڤه‌برن. \n\nده‌ستپێكرنا رۆژیا ل په‌رستگه‌ها لالش:\n\nڕێوڕه‌سمێن ده‌سپێكرنا رۆژیا ئێكێ ل په‌رستگه‌ها لالش دئێنه‌ كرن ل هێڤارا رۆژیێن چلێ هاڤینێ جڤاتا روحانى و هه‌ر چله‌گڕه‌كى ل ده‌ڤه‌رێ و نێزیكى په‌رستگه‌ها لالش ژ شكه‌ستى و زانایێن ئێزدییان ئه‌ڤێن ناڤێ چله‌گریێ ل سه‌ر ل ڕێوڕه‌سمێن ده‌سپێكا گرتنا رۆژێن چلێ هاڤینێ حازردبن دگه‌ل بابا شێخ و وجوقه‌تا وى پشتى هێڤارى و شیڤ خارنێ ل لالشا نورانى ل چله‌خانێ كوم دبن و دوعایه‌كا پێكڤه‌ د كه‌ن دناڤا چله‌خانێ و هنده‌ك ئاخ ژ چله‌خانێ دگه‌ل خۆ هلدگرن بخۆ و هنده‌كێ بۆ وان هه‌ڤال و شكه‌ستى یێن حازرنه‌بى و د ڤێن ب ڕۆژى بن هنده‌ك ئاخێ بو وان د گه‌ل خۆ د به‌ن مه‌به‌ست هه‌ر كه‌سه‌كی چله‌گر دڤێت هنده‌ك ئاخا چله‌خانێ دگه‌ل دا بت، رۆژا ئێكێ ل لالش د مینن و هێڤارى هه‌ر كه‌سه‌كى بمینت دروسته‌ و كه‌سێ بڤێت دێ هێته‌ مال ژى فتاربت دێ چل رۆژێن دیتر ل مال ته‌مام كه‌ن، پشتی چل رۆژ ته‌مام دبت رۆژا چلێ دبته‌ جه‌ژن ل هێڤارا دوماهیكا چله‌ی هنده‌ك ڕێوڕه‌سمێن دیتر د هێنه‌ گێڕان و سبه‌یكێ دبته‌ جه‌ژن چلێ هاڤینێ. هه‌ر وه‌كی ڤان سه‌به‌قا ژ ئه‌ده‌بێ‌ دینێ‌ ئێزدییان دبێژت:\n\nمه‌له‌ك فه‌خڕه‌دین دنگ هلتینه‌\n\nهنجیێ‌ خاترا من تێ‌ ببینه‌\n\nدلێ‌ چلله‌گڕه‌ نا ئیشینه‌\n\n*   *   *\n\nچلله‌گر ب رۆژینه‌\n\nفه‌رزێن خۆ ب جی تینه‌\n\nئه‌ون جندیێن سلتینه‌\n\n*   *   *\n\nب شه‌ڤ رۆژ ب رۆژینه‌\n\nئه‌وان فتار نینه‌\n\nئه‌و جندیێن سلتان ئێزینه‌\n\nهه‌ر ئێزدیه‌كی بڤێت قه‌ستا په‌رستگه‌ها لالشا نوورانی دكت لێ‌ سه‌رده‌ری و دیندارێن ڕێوڕه‌سمان دگێرن فه‌ره‌ ب شه‌ڤه‌كێ‌ به‌ری گێڕانا ڕێوڕه‌سمان ئاماده‌بن، بڤی ئاوایی ڕێوڕه‌سم دئێنه‌ گێڕان:\n\n1- هه‌موو هێڤارا مجێورێ شێخادی جرایێن ئاقد و نیشانكه‌هێن خاسا و جهێن پیرۆز دهێنه‌ ڤێخستن. ئه‌وژی هه‌موو ڕۆژا و ب تایبه‌ت ل هێڤاریێن چارشه‌مبوویا و ئینییا و ڕۆژین جه‌ژناندا.\n\n2- ئێزدی قه‌ستا په‌رستگه‌ها پیرۆزا لالش دكن گه‌ڕه‌كا د سه‌ر پرا سه‌لاتێرا ده‌ربازبت و بچته‌ سه‌ر حه‌ودا كانییا سپی و ده‌ست و چاڤێن خۆ پێ‌ پاك بكت.\n\n3- هه‌ر ئێزدیه‌كی بچته‌ لالشا نوورانی دڤێت كانییا سپی و ده‌ریێ‌ قاپیێ‌ و زمزمێ‌ و سندروكا شێخادی و به‌رێ‌ شباكێ‌ و نیشانگه‌ها شێخ فه‌خر ئختیارێ‌ مه‌رگه‌هێ‌ و مه‌زارگه‌هێن شێشمس و شێخ و پیرێن خۆ و ل مه‌زار و نیشانگه‌هێن خاسا زیاڕه‌تی دبن.\n\n4- ل لالشێ د هه‌موو ڕۆژێن جه‌ژناندا، دڤێت ل سبه‌یه‌كێ و هێڤارا، قه‌وال ل جهێن خویێن تایبه‌ت ل جه‌لسی دگه‌ل هنده‌ك زه‌لامێن دینى روونێن و ژبۆ شازێن دینی یێن ب ئاوازێن ده‌ف و شبابا دهێته‌ ژه‌نین، ل سبه‌یه‌كی (به‌یتا جندی) و (به‌یتا سبى) و ل هێڤارى (به‌یتا هێڤارى).\n\n5- ل هه‌موو رۆژان سبه‌یكا پشتی به‌یتا سبێ‌ و هێڤارا به‌ری به‌یتا هێڤاری ڕێوڕه‌سمێن قنتارێ‌ دئێنه‌ گێڕان. \n\n6- ل هه‌موو هێڤاران سه‌ما تێته‌ كێشان و چرایێن ئاقد و نیشانگه‌هێن خاسا دئێنه‌ ڤێخستن و هیڤی و دوعایا دكن. د جه‌ژنا چلێ هاڤینێدا، ب تنێ ڕێوڕه‌سمێن سێ جَورا دهێنه‌ كرن ئه‌وژی: سه‌مایا شیشمس و قانونى و شه‌رفه‌دین. \n\n7- هه‌ر كه‌سێ ل ڤێ جه‌ژنێ پشكداربیت خۆ و كه‌س و كارێن خۆ ب ئاڤا زمزمێ‌ سه‌لا دكن و كه‌سێن نه‌ مۆركری ب ئاڤا كانییا سپی دئێته‌ مۆركرن.\n\n8- هه‌موو هێڤارا قه‌ول و به‌یت و قه‌سێده‌ دئێنه‌ ب رێزكرن. \n\n9- قه‌وال و ده‌ف و شبابا لێدخن.\n\n10- گۆڤه‌ندا ده‌رێ‌ كانییێ‌ دئێته‌ گێڕان .\n\n11- مجێور و سه‌رده‌ریێن خاسا سماتێ‌ چێ‌ دكن.\n\n12- ل ڤێ جه‌ژنێ ژی وه‌كو هه‌موو جه‌ژنێن دی ئێزدی ‏قه‌ستا لالش دكه‌ن و جه‌ژنا ئێكدو پیرۆز دكه‌ن د لالشا نوورانی دا.\n\n13- هیڤی و دوعایا دكن.\n\n14- هه‌ر مجێوڕه‌ك دڤیا سه‌ربڕه‌كی سه‌رژێكه‌ت و بكه‌ته‌ دناڤا دسماتێدا و پێشكیشی مریدێن خۆ بكه‌ت و ب سه‌ر فه‌قیر و هه‌ژاراندا به‌لاڤ دكه‌ت.\n\n15- مه‌زار و نیشانگه‌هێن خاسا تواف دكه‌ن.\n\n16- ل رۆژا دوماهیێ ژ جه‌ژنێ‌ تاوس دئێته‌ جوانكرن و ل گوندا هه‌ر ماله‌ك سه‌ربره‌كێ‌ سه‌ر ژێدكن ب هه‌لكه‌فتا ڤێ جه‌ژنێ."
          },
          {
            "title": " 4-1-4. جه‌ژنا جه‌مایێ ",
            "content": "\n\nجه‌ژنا جه‌مایێ ئێك ژ جه‌ژنێن هه‌ڕه‌ پیرۆز و كه‌ڤنار ل په‌رستگه‌ها لالش دئێته‌ گێڕان و بتریا ئێزدییان به‌شداری ڤێ جه‌ژنێ دبن چی بۆ هندێ بت خۆ پاڤێنه‌ مالا شێخادی یان ژی بێن به‌شداری ئه‌و ڕێوڕه‌سمێن دئێنه‌ ئه‌نجام دان، بۆ ماوێ هه‌فت رۆژا دا خودێ ته‌عالا ب خێر بۆ وان بنڤیست.\n\nب دیتنا مرۆڤێ ئێزدی دوعا و گازی و هیڤی یێن هه‌ر كه‌سه‌كی ل ڤێ جه‌ژنێدا بتر د قه‌بلن هه‌گه‌ر بێن پشكداربن. ئه‌ڤ جه‌ژن هه‌ر سال ل ( 25) هه‌‌یڤا ئه‌یلونێ دئێته‌ ده‌ست پێكرن تا (1) چریێ ب دوماهیی دئێت، هژمارا میلادی ژ (10/7 تا 10/13)ێ هه‌ر سال، ئه‌ڤ جه‌ژن درێژترین جه‌ژنا ئێزدییانه‌، مێژویا ڤێ جه‌ژنێ گه‌له‌ك كه‌ڤنه‌ ل دووڤ ئه‌و ڕێوڕه‌سمێن دئێنه‌ گێڕان هنده‌ك ژ وان به‌ری هاتنا شێخادی ڤه‌دگرێن بۆ سه‌رده‌مێ میترائیا و هنده‌ك ڕێوڕه‌سم ل ڤێ جه‌ژنێ ب كراسگوهۆڕینا شێخادی گیانێ من گۆری ڤه‌ د گرێداینه‌. \n\nمله‌تێ ئێزدی ب رێورسم و عید و عه‌ڕه‌فات و عرف و عاداتێن خۆ یێ دیاره‌ له‌وما ساخكرن و پوته‌بێدان وخه‌مخۆری دڤی بواریدا و هه‌ركه‌سه‌كی ژ ئالییێ خۆڤه‌ نیشانا سه‌ركه‌فتنێ و پێشڤه‌برنا ئایینێ ئێزدییاتییێ یه‌ و ب رێڤه‌برنا دابونه‌ریتێن ئێزدییانه‌ دگه‌ل پێشكه‌فتنا جیهانێ دێ هه‌موو بواراندا و تایبه‌ت ئه‌ڤ پێشكه‌فتنا هۆسا یه‌ مه‌زن و به‌رفره‌ه یێن بوارێن راگه‌هاندن و ئه‌نترنێت و ئه‌لكترۆنیدا.\n\nهاتنا جه‌ژنا جه‌مایێ و ساخكرنا رێورسمێن هه‌ر هه‌فت رۆژێن جه‌ژنا جه‌مایێ نیشانا ئارامایێ و ئیمناهیا هه‌ڕه‌ به‌رڤره‌ه یا لژێر سیبه‌را حكومه‌تا هه‌رێما كوردستانێ په‌یدابوی و ژ ئالییێ دیڤه‌ گێڕان و به‌رده‌وامی دان ب ڤان رێورسمان وێ چه‌ندێ خویا دكه‌ت بۆ هه‌موو جیهانێ كو مله‌تێ ئێزدی ب درێژیا مێژوویێ ب سه‌دان فه‌رمان ل سه‌ر  رابۆینه‌ و خه‌لكێ ئێزدی ئێ بێ گونه‌ه ب هزاڕه‌هان هاتینه‌ كوشتنه‌ و ڕه‌ڤاندن و ماڵ و ملكێ وان هاتییه‌ ژناڤبرنه‌ لێ ئه‌و دوژمنێن خودان مه‌ژیێن گه‌نی كو ئارمانجا وان ژناڤبرنا مله‌تێ ئێزدی بوو ئه‌و هه‌موو جۆڕه‌ دوژمن ژناڤ چۆن و ئێزدی ئیرۆ رۆژ ب سه‌ر بلندی جه‌ژنێن خۆ دگێرن، له‌وما گێڕان و ب ریڤه‌چۆنا ڕێوڕه‌سمێن جه‌ژنا جه‌مایێ دناڤا سه‌قایه‌كی ئارامدا ڕه‌مانه‌كه‌ مه‌زن دده‌ت و په‌یامه‌كه‌ مه‌زن دگه‌هینته‌ هه‌موو جیهانێ كو ئیرۆ رۆژ جمایا شێخادێ ل لالشا پیرۆز بویه‌ خۆزیكا هه‌موو خه‌لكێ یه‌ كو سه‌ڕه‌دانا لالشا پیرۆز بكه‌ن و پشكداریێ د ڕێوڕه‌سمێن ڤێ جه‌ژنا هوسا یا مه‌زن و پیرۆزدا بكه‌ن.\n\nجه‌ژنا جه‌مایی ل په‌رستگه‌ها پیرۆزا لالش دئێته‌ گێران. جه‌ژنا جه‌مایێ ئێكه‌ ژ جه‌ژنێن دێرینێن ئێزدییان، رێورسمێن ڤێ جه‌ژنێ بۆ ماوێ هه‌فت رۆژان ل ناڤا گه‌لییێ لالشا پیرۆز برێڤه‌ دچن، هه‌ر ژ رۆژا ( 24 هه‌تا 30 ) ی ئێلونا رۆژ هه‌لات، ئانكو ژ ( 6 هه‌تا 12 ) ی چریا ئێكێ ب هژمارا زاینی ل په‌رستگه‌ها پیرۆزا لالش دئێنه‌ گێڕان.\n\nمه‌ ژ ئادیا به‌خشه‌\n\nب وی قوبێ كه‌م سه‌ری ل عه‌رشه‌\n\nجمایا میرا وال لالشه‌ ز قه‌سیدا ئادیا شێخی منه‌\n\nئێزدی ژ هه‌موو ده‌ڤه‌را قه‌ستا په‌رستگه‌هێ دكه‌ن، لێ دیندار و سه‌رده‌ری گه‌ڕه‌كه‌ ب ڕۆژه‌كێ به‌ری گێڕانا رێوڕه‌سمان لێ ئاماده‌بن.\n\nئێزدی ژ هه‌موو ده‌ڤه‌ران ل سه‌رانسه‌ری جیهانی سالانه‌ ل 6/10 قه‌ستا په‌رستگه‌ها لالش دكه‌ن بۆ گێرانا ڕێوڕه‌سمێن ئایینی یێن جه‌ژنا جه‌مایێ لێ دیندار و سه‌رداری كه‌ڕه‌كه‌ ب ڕۆژێكی به‌ری گێرانا رێوڕه‌سمان لێ ئاماده‌بن ل هه‌موو جۆره‌ هاریكاریان ژی یۆ ماوێ هه‌فت ڕۆژان چرایێن ئاقد و نیشانگه‌هێن خاسا ل گه‌لییێ لالش دئێنه‌ هلكرن پێتڤیه‌ هه‌ر ئێزدیه‌كی قه‌ستا په‌رستگه‌هێ بكه‌ت گه‌ڕه‌كه‌ دسه‌ر پرا سه‌لاتی را هاتن و چونێ بكه‌ت و پشتی هنكی ژ نوو بچنه‌ سه‌ر حه‌ودا كانییا سپی ده‌ست و چاڤێن خو ب ئاڤا كانییا سپی پاقژ بكت.\n\nهه‌‌روه‌‌سا حكومه‌تا هه‌رێما كوردستانێ هه‌ر (7) هه‌فت رۆژ یێن جه‌ژنێ كرینه‌ بهێنڤه‌دان ل هه‌ر جهه‌كی ئێزدی لێ هه‌ین.\n\nڕێوڕه‌سمێن ڤێ‌ جه‌‌ژنێ‌ بۆ ماوێ هه‌فت رۆژان ل په‌‌رستگه‌‌ها لالش یا پیرۆز دئێنه‌‌ گێڕان: \n\nجه‌‌ژنا جه‌‌مایێ‌ دبته‌‌ درێژترین جه‌‌ژنا ‌ ئێزدییان و دكه‌‌فته‌‌ د رۆژێن (24-30)ى ئه‌‌یلونا رۆژهه‌‌لاتى كو دكه‌‌فته‌‌ رۆژێن (6-12) مه‌‌ها (10) یا زاینى، ڕێوڕه‌سمێن ڤێ‌ جه‌‌ژنێ‌ گه‌‌له‌‌كن ئانكو بۆ ماوێ هه‌‌فت رۆژان ل په‌‌رستگه‌‌ها لالش دئێنه‌‌ گێڕان، دیسان ئه‌‌ڤێ جه‌‌ژنێ په‌‌یوه‌‌ندى ب سروشتى ڤه‌‌ هه‌‌بوویه‌‌، ڕێوڕه‌سمێن ئه‌‌ڤێ جه‌‌ژنێ گرێداینه‌‌ ب ده‌‌ستپێكا دیرۆكا ئێزدییاتییێ و سه‌‌رده‌‌مێ خوداوه‌‌ندان و ب تایبه‌‌ت ڕێوڕه‌سمێن هه‌‌ڕه‌‌ دیار د ڤێ‌ جه‌‌ژنێ‌ دا قوربانیكرنا (گایى) یه‌‌ ئه‌‌وژى ژ بۆ خوداوه‌‌ندێ‌ رۆژێ‌ (شێشم/ شێشمس)ــه‌‌ كو د ئێزدییاتییێ‌ دا مه‌‌زنترین خوداوه‌‌نده‌‌.\n\nدیسان هنده‌‌ك ڕێوڕه‌سم دناڤ ئه‌‌ڤێ جه‌‌ژنێ دا دئێنه‌‌ گێڕان كو گرێدایى قۆناغا دوویێ یا دیرۆكا ئێزدییاتییێ یه‌‌ ئه‌‌وژى ڤه‌‌دگه‌‌رته‌‌ بۆ سه‌‌رده‌‌مێ نه‌‌بى ئیبراهیم بابێ نه‌‌بیا و خودێناسیێ، هه‌‌روه‌‌سا تشتێ هه‌‌ڕه‌‌ بالكێشێ دیار د ڤێ جه‌‌ژنێ دا ڕێوڕه‌سمێن قه‌‌ده‌‌م ڤه‌‌گوهاستنا شێخادى یه‌‌ گیانێ من ب گۆڕى و هنده‌‌ك ژ ڕێوڕه‌سمێن وى سه‌‌رده‌‌مى یه‌‌ دبێژنێ قۆناغا سێیێ و قۆناغا نووژه‌‌نكرنا ئێزدییاتییێ، له‌‌ورا د ڤێ جه‌‌ژنێ دا گه‌‌له‌‌ك بۆچۆن و دیتن هه‌‌ینه‌‌ ئه‌‌ڤه‌‌ژى بۆ كه‌‌ڤناتیا ڤێ جه‌‌ژنێ ڤه‌‌دگه‌‌رت و ڕێوڕه‌سمێن وێ دبنه‌‌ به‌‌لگه‌‌ بۆ دیرۆكا كه‌‌ڤناتیا ئێزدییاتییێ و قۆناغێن ئێزدى تێرا ده‌‌ربازبووین كو د ڤێ جه‌‌ژنێ دا دئێنه‌‌ دیاركرن، ئێزدى سه‌‌ره‌‌دانا په‌‌رستگه‌‌ها پیرۆزا لالش دكه‌‌ن و ڕێوڕه‌سمێن ڤێ‌ جه‌‌ژنێ‌ بڤى ته‌‌رزێ‌ ل خوارێ‌ دگێرن:\n\n1- ئیزدی قه‌ستا په‌رستگه‌ها پیروزا لالش دكه‌ن.\n\n2- ب رۆژه‌‌كێ‌ یان دوویان به‌‌رى جه‌‌ژنێ، ژبۆ پێشوازیا مێهڤان و مریدێن خۆ سه‌‌رده‌‌ریێن خاس و چاكان ل په‌‌رستگه‌‌هێ‌ ئاماده‌‌دبن. \n\n3- ب رۆژه‌‌كێ به‌‌رى جه‌‌ژنێ‌‌، دیندارێن ئێزدییان ل په‌‌رستگه‌‌ها لالش به‌‌رهه‌‌ڤ دبن ئه‌‌وژى ژبۆ گێڕانا ڕێوڕه‌سمێن جه‌‌ژنێ.\n\n4- هه‌ر ئێزدییه‌كی قه‌ستا په‌رستگه‌هێ بكه‌ت گه‌ڕه‌كه‌ دسه‌ر پرا سه‌لاتیرا ده‌ربازبت و بچته‌ سه‌ر حه‌ودا كانییا سپی و ده‌ست و چاڤێن خۆ ب ئاڤا وێ یا پاك و پیرۆز پاك و ته‌میز بكه‌ت، هه‌روه‌سان گه‌ڕه‌كه‌ كانسیا سپی و ده‌رێ قاپیێ و زمزمێ و سندرووكا شێخادی و به‌ری شباكی و نیشانگه‌ها شێخ فه‌خر و ئختیارێ مه‌رگه‌هێ و مه‌زارگه‌هێ شێخادی و شێخ فه‌خر و شێشمس و مه‌زارگه‌هێن شێخ و پیرین خۆ زیاره‌تكه‌ت.\n\n5- به‌رێ شبایكێ ژ قۆناغێ به‌حزانێ به‌ره‌ڤ لالشێ دێ به‌ن.\n\n6- ل هه‌‌موو رۆژێن جه‌‌ژنێ:\n\nأ- مجێور و سه‌‌رده‌‌ریێن هه‌‌موو خاسان بۆ ده‌مێ هه‌فت ڕۆژا سماتی چێ دكه‌ن. \n\nب- قه‌‌وال سبه‌‌یكا به‌‌رى رۆژهه‌‌لاتێ‌ به‌‌یتا جندى و به‌‌یتا سبێ‌ و ل هێڤارا به‌‌یتا هێڤارى دگه‌‌ل ده‌‌ف و شبابا دسترێن.\n\nج- هه‌موو هێڤاران چرایێن ئاقد و نیشانگه‌‌ها خاس ڤێدخن.\n\nد- دیسان ل هه‌موو هێڤارا پشتى رۆژئاڤا سه‌‌ما ل جه‌‌لسێ‌ دئێته‌‌ كێشان. قه‌ول و به‌یت و قه‌سیده‌ دهێنه‌ گوتن و قه‌وال ده‌ف و شبابا لێدخێن.\n\nه‌- ل هه‌موو ڕۆژان - سبه‌یكا پشتی به‌یتا سبێ و هێڤارا به‌ری به‌یتا هێڤاری ڕێوڕه‌سمێن قنتاری دئینه‌ گیران.\n\n7- ڕۆژا دوویێ و سێیێ ڕێوڕه‌سم نینن ته‌نها سمات هه‌ر ڕۆژ دئێته‌ چێ كرن و ب شه‌ڤ سه‌ما دئێته‌ كێشان خه‌لك به‌ردوام دئێنه‌ لالش.\n\n8- ل ڕۆژا چاری ژ جه‌ژنێ جه‌مایێ په‌ری دئێنه‌ سواركرن، په‌ریا ب رێوڕه‌سمه‌كا ژ هه‌ژی دبه‌نه‌ كانییا سپی و مۆردكه‌ن. په‌ری سواركرن بۆ جارا ئێكێ ب ئاڤا كانییا سپی تێنه‌ مۆركرن پاشی ل سه‌ر سندروكێن بابچاكا تێنه‌ ڕاخستن، په‌ری نیشانا داخوازیا مرازێیه‌ ژ خودێ و وی بابچاكی.\n\nپه‌‌رى سواركرن: په‌‌رۆیه‌‌كێ ڕه‌‌نگینه‌‌ و ل سه‌‌ر مه‌‌زارگه‌‌هێن خاس و چاكا دئێته‌‌ دانان و ل جه‌‌ژنا جه‌‌مایێ‌ ب ئاڤا كانییا سپى دئێنه‌‌ مۆركرن و سواركرن، ئه‌‌ڤ ڕێوڕه‌سمه‌‌ ل رۆژا چارێ‌ ژ جه‌‌ژنێ‌ دئێنه‌‌ گێڕان (10/10) په‌‌رى ئێك ئێكه‌‌ دئێنه‌‌ سواركرن دبێژن ڕۆژا سواركرنا په‌ریایه‌، هه‌فت په‌ریا ب ئاڤا كانییا سپی مۆردكه‌ن ب (چه‌قه‌لتویێ) و تاوا بخوورێ ب ده‌ف وشبابا ژ ویـَده‌رێ دبه‌ن هندور و ئاڤاهییا لالشییه‌ مه‌زن ، فه‌قیری سه‌رده‌ریێ لالشی په‌ریێ ب ده‌ستێ خۆ دگرت و باندكه‌ و دبێژه‌ ئه‌ڤه‌ په‌ریا فلان خاسییه‌ ئێزدی كو دلێ وی خێرێ دخوازه‌ دچه‌ سه‌رى خۆ دبن دكی و دبێژت: بۆ منه‌ ب هنده‌ پاڕه‌ی و دكۆلانه‌ ئێسیان یا سووكا مه‌عریفه‌تێ و جه‌لسه‌ شێخادی را ده‌رباز دكه‌ن. ئێزدی ب رێز دسه‌كنن ولێ زیاره‌تی دبن.\n\nپشتى په‌‌رى ب ئاڤا كانییا سپى دئێته‌‌ مۆركرن فه‌‌قیر په‌‌ریێ‌ د دانێته‌‌ سه‌‌ر سه‌‌رێ‌ وى كه‌‌سێ‌ بڤێت وێ‌ په‌‌ریێ‌ سواركه‌‌ت و دوو قه‌‌وال ده‌‌ف و شبابا لێدخن، ده‌‌مێ‌ د گه‌‌هنه‌‌ جه‌‌م بابێ‌ شێخ دێ‌ په‌‌ریێ‌ ژێ‌ وه‌‌رگرت هه‌‌تا دگه‌‌هته‌‌ ده‌‌ریێ‌ قاپیا شێخادى و میرێ‌ شێخا دێ‌ ژێ‌ وه‌‌رگرت و گه‌‌هینته‌‌ جه‌‌م به‌‌رێ‌ شباكێ‌، هۆسان ڕێوڕه‌سمێن په‌‌رى سواركرنێ‌ ب داوى دئێن.\n\nپه‌‌ریێن دئێنه‌‌ سواركرن ئه‌‌ڤه‌‌نه‌‌:\n\n1- په‌‌ریا شێخادى\n\n2- په‌‌ریا شێخ حه‌‌سه‌‌ن\n\n3- په‌‌ریا شێشمس\n\n4- په‌‌ریا شێخ فه‌‌خر\n\n5- په‌‌ریا شێخوبه‌‌كر\n\n6- په‌‌ریا ستیائێس\n\n7- ئه‌‌و كه‌‌سێن دچنه‌‌ لالش په‌‌ریا گرێدده‌‌ن.\n\n9- ل ڕۆژا پێنجی ژ جه‌ژنێ جه‌مایێ ڕێوڕه‌سمێن قه‌پاغی دئێنه‌ گێڕان، كو سێ ئێل ب هه‌ڤپشكی (قاییدی و ماموسی و ترك) ڤان رێوڕه‌سما دگێرن. رامان ژ وێ ئه‌وه‌ قه‌پاغ ڕێوڕه‌سمه‌كا كه‌ڤنه‌ نیشانا پێشكێشكرنا قوربانیێ یه‌ بۆ خودانی ڕۆژێ. قه‌باغ ( گاباغ) ئانكو گایێ مه‌زن و ب هه‌یبت.\n\nقه‌باغ: ڕێوڕه‌سمێن قه‌باغێ ل ڕۆژا پێنجی یا جه‌ژنی دهێنه‌ گێڕان ل (11/10) و كو هه‌ر سێ ئێلێن (قاییدى و ماموسى و ترك) پشكداریی تێدا دكه‌ن، هه‌ر سه‌روك ئێله‌كی - ژفان ئێلا هنده‌كا ده‌ستنیشاندكه‌ت بۆ پشكداریكرن دڤێ ڕێوڕه‌سمێدا ئه‌وژی ب چه‌كا دپێچاینه‌، هه‌روه‌سا ژنكێن هه‌ر سێ ئێلا ژی پشكداریێ تێدا دكه‌ن. ئێك ژوان هه‌رسێ ئێلا دبه‌راهییا هه‌موواندا دچت، پاشی هه‌موو ل (جه‌لسێ) كۆمدبن دگه‌ل قه‌وال و هه‌لگری (چه‌قه‌لتویى) و هه‌لگرا بخووری (فه‌قرا). پاشی دچنه‌ جه‌م (به‌رێ قه‌باغێ) ل كۆڕه‌پانا ژ ده‌رڤه‌ (سووكا مه‌عریفه‌تێ) و ب ڤى شێوه‌یی.\n\nدبه‌راهییا واندا، هه‌لگرێ (چه‌قه‌لتویێ) پاشی قه‌وال كو ده‌ف و شبابا لێدده‌ن و هه‌لگرا تاوا بخوورێ (فقیر) و پاشی زه‌لامێن چه‌كدارێن هه‌رسێ ئێلا و ل پێ وان ژنكێن هه‌رسێ ئێلا ب هلهلاندن و سترانێن مللی. و هه‌ر ده‌مێ دگه‌هنه‌ (به‌ری قه‌باغێ ) ل چیایێ عه‌ڕه‌فاتێ، ئه‌و زه‌لامێن چه‌كدار رێزدبن و هه‌موو پێكڤه‌ سێ شێلكێن تفه‌نگا دهاڤێژن. پاشی ژ سه‌رێ چیایی دهێن خواری و ل سه‌ر  سه‌رێ دكانانێن سوكا مه‌عریفه‌تێ رادوه‌ستن وه‌كی شێوه‌یێ به‌ری جاڕه‌كا دى سێ شێلكێن دی دهاڤێژن، پاشی د (ده‌رگه‌هێ میریدا) دچنه‌ ژورى و (دجه‌لسێدا ) كۆمدبن و خه‌له‌كه‌كا دیلانه‌كا مللی هه‌فت رێزی ل به‌ر ده‌ف و شبابا دكه‌ن و دوی ده‌میدا فه‌قیر (مجێور) گایه‌كی ژ گای كوژێ به‌ردده‌ت كو هه‌ولدده‌ت د ده‌رگه‌هی ده‌رفه‌یێ سه‌ره‌كیرا ده‌ركه‌ڤت، به‌لێ ئێك ب ده‌نگه‌كی بلند دبێژت (گای چۆ) و هه‌موو دیلان به‌تال دبن و ب ڕه‌خ گای دكه‌ڤن و بله‌ز دچنه‌ گای و گای دناڤ خه‌لكێ را دبۆرینن و دبه‌نه‌ مه‌زارگه‌هێ شێشمس پشتی دبازارێ دناڤ قه‌ڕه‌بالغا خه‌لكێرا دبورینن، ل سه‌ر مه‌زارگه‌هێ شێشمس مجێور سه‌ر ژێدكه‌ت و گوشتی وی دكه‌لینن و دكه‌نه‌ سمات.\n\n پاشی مجێورێ سه‌رده‌ریێ مه‌زارگه‌هێ شێشمس، په‌روكه‌كی قوماشی ب ئاڤا كانییا سپی هاتییه‌ مۆركرن، پێشكێشی پشكدارێن ڤێ ڕێوڕه‌سمێ دكه‌ت وه‌ك خه‌لات، ئێك ژوان پشدارا ئه‌وی خه‌لاتێ ل سه‌ر سه‌رێن خۆدا دنێن سوكێرا (بازارێ) و دكۆلانا دنارا دبه‌نه‌ چیایێ عه‌ڕه‌فاتێ ول پێ وان ژنك ب گوڤه‌ند و ستران و هلهلاندنڤه‌، هه‌تا دگه‌هنه‌ (دیوانا سه‌رێ چیایی) و ل وێده‌رێ دیلانه‌كا مللی دهێته‌كرن و دچنه‌ زیاڕه‌تا پیری خۆ (پیرێ ئیسیبیا) و هه‌رب وی شێوه‌ی ژچیایی دهێنه‌ خوارێ و هه‌رئیك ژوان چقه‌كی ژ چكێن دارا ب به‌ر سه‌رێ خۆ ڤه‌ دكه‌ت یان ب لولیاتڤه‌نگا خۆ وه‌ك نیشانا پشكداریێ. پاشی دچنه‌ جه‌لسێ كومدبن و گوڤه‌ندا هه‌فت رێزی دهێته‌ كرن.  پشتی هنگی شرینیا به‌لاڤ دكه‌ن و میر ژی دیاریه‌كی پێشكیشێ پشكدارا دكه‌ت. میرێ ‌شێخا ژی وان خه‌لات دكت ئه‌ڤێن پشكداری ڤان ڕێوڕه‌سما بووین. \n\nل دۆر ئه‌سلى (بناغێ) ڤێ رێوڕه‌سمێ هه‌تا نهۆ ب دروستی نه‌هاتییه‌ زانینه‌ ژبه‌ر نه‌بوونا گرۆڤێن مێژوویی د كه‌لتورێ ئێزدییاندا، لێ ڤه‌گیرانه‌ك هه‌یه‌ دبێژت: ئه‌ڤه‌ ڤه‌گوهاستنا ڕێوڕه‌سمێن ب حه‌دو سه‌د كرنا شێخادی كورێ مسافڕه‌، كو زه‌لامێن هه‌رسێ ئێلێن (قاییدى و ترك و ماموسی) به‌ری هه‌موویێن دی ل لالشێ ئامه‌ده‌بوون هه‌رل ده‌مێ ب مرنێ حه‌سیاین و تڤه‌نگ هاڤێتن وه‌ك راگه‌هاندنه‌ك ب گه‌هشتنا وان.\n\nلێ مامۆستا جورج حه‌بیب دبێژت: (ئه‌سلێ ڤێ ڕێوڕه‌سمى میترائیه‌) و ئه‌ڤ ئاهنگ دئاسیا بچوكدا بۆ خوداڤه‌ندی ڕۆژی (ڕۆژامیهر- شمس) ئانكو ل دووی مه‌ها چریا ئێكێ دهاتنه‌ كرن. كو ده‌مێ ئاهنگێن پایێزی نه‌ ب خوداڤه‌ندێ شه‌ری (جه‌نگی) وه‌ك ده‌ربرینه‌ك بۆ سوپاسیكرنا وی ل سه‌ر  پاراستنا ده‌وله‌تێ ل دوماهیا وه‌رزی چاندنی ئه‌وێ كو جه‌نگ تێدا دهاتنه‌ كرن، و هاڤێتنا د وه‌رزێ قه‌پاغێدا، هه‌ر عه‌ینی مه‌به‌ستینه‌، و ئه‌و ئاهه‌نگ ل دیانه‌تێن رۆمانی دهاتنه‌كرن ب رێیا ئاسیا بچوك گه‌هشتنه‌ رۆمایه‌، و سه‌رژیكرنا گای، ڕێوڕه‌سمه‌كا میترائیه‌ تایبه‌ته‌ ب خوداڤه‌ندێ رۆژى ڤه‌. \n\nو دگه‌له‌ك په‌رستگه‌هێن میترائیا (میهر په‌ریسن)، وێنێ جه‌ڤه‌نگێ خوداڤه‌ندێ رۆژێ و ئه‌ویێ گای سه‌رژێدكه‌ت و وێنه‌ دیاردكه‌ت كو چاوا كوشتنا گای دبته‌ ئه‌گه‌ری (كه‌لبوونا عه‌ردى (خصوبه‌ الارج) و برنا گایی بۆ مه‌زارگه‌هێ شێشمس و سه‌رژێكرنا وی هه‌ر بۆ وێ مه‌به‌ستێیه‌. هه‌روه‌سا گوڤه‌ندا هه‌فت رێزی ژی چه‌ڤه‌نگه‌ك بۆ هه‌فت خه‌له‌كێن ئه‌خته‌رێن گه‌رۆك ل دۆر رۆژێ.\n\n10- ل ڕۆژا شه‌شی ژ جه‌ژنێ به‌رێ شباكێ دئێته‌ سواركرن، به‌رێ شباكی ژ مه‌زارگه‌هێ شێخادی ل سه‌ر ملا دبه‌نه‌ سه‌ر حه‌ودا كه‌لوكی و مۆردكه‌ن. \n\nبه‌رێ شبایكێ: پیكهاتییه‌ ژ (81) خه‌له‌كێن توونجی 9*9 (ژصفری) هاتێنه‌ چێكرن هه‌موو پێكڤه‌ ل سه‌ر سجاده‌كا (به‌رگه‌كی) تایبه‌ت پێكڤه‌ دگرێداینه‌ كو ئه‌وژی ب دوو دارێن لاكێش (مستگیل)یی چار ده‌ستك مینا ته‌ختی یان تابوتێ یێن كو مرییا ل سه‌ردادنێن (داڕه‌ به‌ست). هێڤارا جه‌ژنێ (به‌رێ شبایكێ) ژ گوندێ به‌حزانێ دئینن په‌رستگه‌ها پیرۆزا لالش كو ل جه‌م بنه‌مالا (خێزانا شێخ بریمێ شه‌مسانی) دادنێن و ل سه‌ر  پرا سراتێ رادوه‌ستینن ل هیڤییا ڤه‌گوهاستنى، بابێ شێخ و هنده‌ك زه‌لامێن دینی و قه‌وال و هه‌لگری (چه‌قه‌لتۆ) ى و هه‌لگرا (تاوا بخوورێ) دچن پێشیێ و به‌رێ شبایكێ كو دچه‌نته‌كی تایبه‌تدایه‌، و ل به‌ر ده‌نگێ ده‌ف و شبابا هه‌تا دبه‌نه‌ كانییا سپی.\n\nڕێوڕه‌سمێن به‌رێ شبایكێ د ڕۆژا شه‌شی یا جه‌ژنێدا دهێنه‌ گێڕان (12/10)، ل هێڤارا ڤێ ڕۆژێ ژ جه‌ژنێ میر دگه‌ل زه‌لامێن دنی دچنه‌ كانییا سپی، تاكو بهێنه‌ ڕه‌واق شێخادی، كو ل وێده‌رێ دهێنه‌ لێكدان (پێكئینان)، كو: میرێ شێخا، هنده‌ك دیندار دێ به‌رێ شبایكێ ژ كانییا سپی ئینن و به‌نه‌ رواقا شێخادی ب ئاماده‌بوونا میرێ شێخا و بابێ شێخ و هه‌لگرێ چه‌قه‌لتویێ، هه‌لگرا تاوا بخوورێ (الفقری)، قه‌وال و هنده‌ك زه‌لام ژ ئیلا (به‌رگه‌عیا) به‌رهه‌ڤدبن، دگه‌ل ئاوازێن ده‌ف و شبابا و گوتنا (قه‌ولێ ته‌ختا) به‌رێ شباكێ دئێته‌ لێكدان و زه‌لامێن دینی خه‌له‌كێن وی ته‌ختى ب سجادێ ڤه‌ دكه‌ن و ب دوودارا ڤه‌ دشدینن، ول سبه‌یكا ڕۆژا شه‌شی ژجه‌ژنێ زه‌لامێن ئێزدى و ریهسپێن ئێلێن ئێزدییان یێن دڤێن به‌ری شبایكی سوار دكه‌ن، دچنه‌ دهوندرێ په‌رستگه‌هێ دا ول دۆری رواقا شێخادی خرڤه‌دبن و سه‌ر ئێكزێده‌كرن ل سه‌ر  سواركرنی دهێته‌ كرن و ئه‌و ئێكزێده‌كرنه‌ بۆ ئێله‌كێ یا كۆمه‌له‌كا خه‌لكێ دكه‌ڤت، پاشی ئێكزێده‌كرنه‌كا دی ژ بۆ مۆركرنا وێ ب ئاڤى دهێته‌ كرن كو ل دوماهیێ بۆ هنده‌كا دكه‌ڤت.\n\nپشتی هه‌ردوو ئێكزێده‌كرن ب دوماهى دهێن ئه‌وێن شه‌ڕه‌فا سواركرنی بده‌ستخۆڤه‌ ئیناین ب ئاڤێ دڕه‌شینن، پاشی ئاوازه‌كا مه‌لول و خه‌مگین ژئالییێ قه‌والانڤه‌ دهێته‌ ژه‌نین و ئه‌وژی ب ئاماده‌بوونا بابێ شێخ و حاشیا وى ل (دیوانا به‌رى شبایكێ) و ئه‌و ئێلا شه‌ڕه‌فا سواركرنێ بده‌ستخوفه‌ ئینای دگه‌ل هنده‌ك زه‌لامێن ئیلا به‌رگه‌عیا، به‌ری شبایكی سێ جارا ژ عه‌ردێ هلیدنن و دادنێن، پاشی ل سه‌ر  ملێن خو هه‌لدگرن و د ده‌رگه‌هێن سه‌ره‌كی را (قابیا مرازا) و دجه‌لسێرا و میر پێشییا واندایه‌، دگه‌هینته‌ سه‌ر (حه‌ودا كه‌لوكی) ئاڤا وێ مۆردكه‌ن و هلهلاندنێن ژنكا بلند دبن. هه‌روه‌سان هنده‌ك زه‌لام هه‌ینه‌ رێكوپێكیا ڤێ ڕێوڕه‌سمێ دپارێزن و ناهێلن كه‌س نێزیكی ( به‌ری شبایكی) ببت، تاكو ڕێوڕه‌سم ب شێوه‌یه‌كی رێكوپێك ب دوماهیی دهێت پاشی به‌رێ شبایكی دهێته‌ جه‌م (تربا-چریح) رواقا شێخادى و سێ جارا هلیدنێن و دادنێن و ب ئاوازه‌كا مه‌لول ژ ده‌ف و شبابا و زیاره‌تكرنێ ئه‌و ڕێوڕه‌سم ب دوماهی دهێن و خوارن و سمات ل سه‌ر  ئاماده‌بویان دهێته‌ دابه‌شكرن ل (بانێ فه‌قیرا) و لدوماهیێ میر خه‌لاتی ده‌ته‌ ئه‌وی ئیلا و سواری كری و هه‌روه‌سا ئه‌وا مۆركری. د باوه‌ریا ئێزدییان دا ئه‌ڤ رێوڕه‌سمه‌ نیشاندانا قه‌ده‌م ڤه‌گه‌هاستنا شێخادی یه‌.\n\nئه‌م فه‌رمانانه‌ هاوشێوه‌ی ڕێوڕه‌سمی ناشتنی مردووه‌كانی ئێزیدییه‌كانن به‌ ته‌واوی كه‌ پێكهاته‌كه‌ (له‌گه‌ڵ ئاودێریی شه‌به‌یكی) له‌و تابلۆیه‌ ده‌چێت كه‌ مردوو له‌سه‌ری دانراوه‌ كاتێك ده‌گوازرێته‌وه‌ بۆ گۆڕستانه‌كه‌ و پرۆسه‌ی له‌ ئاو هه‌ڵكێشان به‌ ئاو ئاماژه‌یه‌ بۆ شوشتنی ته‌رمه‌كه‌ و پاككردنه‌وه‌ی، به‌ڵام پرۆسه‌ی بردنه‌ ده‌ڕه‌وه‌ بۆ (دانیشتنه‌كه‌) و پاشان گه‌ڕانه‌وه‌ بۆ ناوه‌وه‌ی په‌رستگاكه‌ ته‌نها نوێنه‌رایه‌تی بۆ دوا شوێنی پشوودان سه‌ڕه‌ڕای ئه‌وه‌ش، ئێزیدییه‌كان تابلۆ مردووه‌كه‌ له‌ زه‌وی هه‌ڵده‌وه‌شێننه‌وه‌ و دواتر سێ جار ده‌یگه‌ڕێننه‌وه‌.\n\nپرسه‌ و هه‌روه‌ها پێش ناشتن، بۆیه‌ بێگومان ڕێوڕه‌سمی ناشتنی ئێزیدییه‌كانه‌. پێده‌چێت ئه‌م مه‌راسیمانه‌ ڕێوڕه‌سمی ناشتن بن كه‌ دوای مردنی شێخادی بن موسافیر به‌ڕێوه‌چوون چونكه‌ له‌ كۆتاییدا له‌لایه‌ن به‌رێ شبایكێ له‌سه‌ر گۆڕه‌كه‌ی نیشته‌جێ ده‌بێت، وه‌ ڕاكه‌كه‌ ئه‌و گروپه‌یه‌ كه‌ له‌گه‌ڵ شێخادی بوون كاتێك هات بۆ لالش و ئه‌وان لێی نزیكن و یه‌كه‌م كه‌سن كه‌ پرسه‌ و مه‌راسیمی ناشتنه‌كه‌ی ئه‌نجام بده‌ن، بۆیه‌ ده‌بینین كه‌ ئه‌وان ڕۆڵێكی به‌رچاویان هه‌یه‌ له‌م مه‌راسیمانه‌دا. سه‌باڕه‌ت به‌وه‌ی كه‌ بۆچی تاخت (تابوت) به‌رێ شبایكی له‌لایه‌ن خێزانی شمسانیه‌ هه‌ڵگیراوه‌، ئه‌وه‌یه‌: تابلۆی مردووه‌كان له‌ هه‌موو گونده‌ ئێزیدییه‌كان له‌لایه‌ن یه‌كێك له‌و ئایینییانه‌ی كه‌ سه‌رپه‌رشتی به‌ڕێوه‌بردنی په‌رستگاكان ده‌كات (مجێور) هه‌ڵگیراوه‌، له‌وانه‌یه‌ ئه‌وه‌ خێزانی شمسانی بێت كه‌ له‌ ئێستادا تاخته‌كه‌ ده‌هێڵنه‌وه‌. كه‌ ئه‌م ئه‌ركه‌ی له‌ سه‌رده‌می شێخئادی بن موسافیر جێبه‌جێ ده‌كرد.\n\n11- ل رۆژا هه‌فتێ‌‌ ژ جه‌ژنێ‌‌، به‌رێ‌ شباكێ‌‌ د زڤریننه‌ به‌حزانێ‌‌ و ل ماله‌كا شه‌مسانی خزنه‌ دكن، هه‌روه‌سا دڤێ‌ رۆژێ‌‌ دا تاووسێ‌‌ دئێته‌ جوانكرن و ب ئاڤا كانییا سپی دئێته‌ مۆركرن ، بڤی ته‌رزی ڕێوڕه‌سمێن جه‌ژنا جه‌مایێ‌‌ ب داوی دئێن.\n\n12- كه‌سێ نه‌یی موركری، ب ئاڤا كانییا سپی دئێته‌ مۆركرن. \n\n13- سه‌رده‌ریێن خاسا سماتی چێ دكه‌ن و گوڤه‌ندا ده‌رێ كانیی دئێته‌ گێڕان.\n\nشروڤه‌كرنا هنده‌ك رێ و رسمان:\n\n1- چرا ڤێخستن نیشانا پیرۆزییا روناهیێ و ئاگرییه‌.\n\n2- ده‌ربازبوون دسه‌ر پرا سه‌لاتیرا نیشانا پاككرنا نه‌فس و جانی یه‌ ژ گونه‌ها.\n\n3- كیشانا سه‌مایی رێ و رسمه‌كه‌ دێرینه‌ دناڤ پڕانییا مله‌تێن كه‌ڤندا هه‌بوو. ڕه‌نگه‌ رامانا رۆژێ و هه‌سارێن گه‌رۆك بده‌ت.\n\n4- قنتار رێ و ڕه‌سما هه‌فكاری و دلخوشبوونییه‌ دناڤبه‌را شه‌مسانیا و ئادانیاندا.\n\n5. قه‌باغ رێ و ڕه‌سمه‌كا كه‌ڤنه‌ نیشانا پێشكیشكرنا قوربانیییه‌ بۆ خودانی ڕۆژی ب هیڤیا هاتنا ساله‌كا پر خێر و به‌ڕه‌كه‌ت.\n\n6- سواركرنا به‌رێ شباكێ، نیشانا قه‌ده‌م ڤه‌گوهاستنا شێخادییه‌.\n\n7- مۆركرن، فه‌رزه‌كه‌ ژ فه‌رزێن ته‌ریقه‌تێ نیشانه‌ بۆ پاككرن و حه‌لالكرنا مرۆڤى.\n\nرینمایین ڕێوڕه‌سمێن جه‌ژنا جه‌مایێ:\n\nهه‌لبه‌ت ئێزدی ژ هه‌مو ده‌فه‌رێن ئێزدییان قه‌ستا په‌رستگه‌ها لالشێ دكه‌ن تایبه‌ن ژ ده‌رڤه‌ی وه‌لات ب مه‌ڕه‌ما زیاره‌تبونێ و پشكداریێ دڤێ جه‌ژنێدا، دیندار و ئۆلدارێن ئایینی و سه‌رده‌رێن خاسا دڤێتن به‌ری هنگی ل لالشێ حازربن ژبۆ ئاماده‌كارێ و پێشوازیا مێهڤانێن جه‌مایێ، هیڤیدارێن ژ خۆدێ و تاوسی مه‌له‌ك ئه‌ڤ جه‌ژنه‌ جه‌ژنا خێرێ بت ل سه‌ر مله‌تێ  ئێزدی و هه‌موو دونیایێ.\n\nهه‌روه‌سا هه‌رسال جڤاتا روحانی یا ئێزدییان بریار و رینمایێن نوو بۆ گێڕانا ریوڕه‌سمێن جه‌مایی ده‌رخستن كو دڤێت هه‌موو سه‌ردانكه‌ر پێگیریی ب وان رێنماییان بكه‌ن و ژوانژی برنا ڤخوارنین كحولی بۆ لالشێ ب هه‌موو ڕه‌نگان قه‌ده‌غه‌یه‌، كه‌سێن دچنه‌ لالشی پێتڤیه‌ جلكێن وان ب ستاڕه‌ بن و نابت ب پیلاڤه‌ بچنه‌ دناڤ په‌رستگاهێ دا، هه‌روه‌سا بریار هاتییه‌ دان چ ئالاڤێن موزیكی و سه‌ما و دیلان گێرانی نه‌ینه‌ دانان و نابت بچنه‌ دناڤا په‌رستگاهی دا، دیسان برنا چه‌كی ژی بۆ ناڤ په‌رستگه‌هێ قه‌ده‌غه‌یه‌ و دڤێت پاقژیا په‌رستگاهی بیته‌ پاراستن و ب چ ڕه‌نگان نابت نه‌رگیله‌ بچته‌ دناڤ په‌رستگاهێ دا.\n\nئێزدی سالانه‌ رێورسمێن هه‌شت جه‌ژنا دگێرن ژوانژی پێنج جه‌ژن دناڤ جڤاكی ئێزدی دا دئێته‌ كرن ئه‌وژی جه‌ژنا سه‌ر سالی و جه‌ژنا ڕۆژیێن ئێزی و جه‌ژنا بێلندی و جه‌ژنا خدر لیاس و جه‌ژنا قوربانی هه‌روه‌سا ژی ئێزدی سالانه‌ سێ جه‌ژنا ل په‌رستگه‌ها لالش دكه‌ن ئه‌وژی جه‌ژنا چلێ هاڤینێ و جه‌ژنا چلی زڤستانی و جه‌ژنا جمایی.\n\nجه‌ژنا جه‌مایی تێته‌ هه‌ژمارتن وه‌ك درێژترین جه‌ژنا ئێزدییان:\n\nمله‌تی ئێزدی مله‌ته‌كی كه‌ڤن و دێرینه‌ ل ڤێ ده‌ڤه‌رێ، و ئه‌ڤ كه‌ڤناتیا هه‌نی دوپات دبه‌ دچارچوڤێ جه‌ژن و هه‌لكه‌فتێن وان یێن ئایینی و ئه‌ڤه‌ چه‌نده‌ رون و ئاشكه‌را دبه‌ وه‌ك چاڤێ ڕۆژی ل ده‌مێ گێڕانا ڤان جه‌ژنێن هه‌نێ، و ژوان جه‌ژنێن ئێزدییان جه‌زنا جه‌مایی یه‌ كو جه‌ژنه‌كا گه‌له‌ك دێرینه‌ ریوڕه‌سمێن وێ ل په‌رستگه‌ها پیرۆزا لالش دئێنه‌ ب رێڤه‌برن و ژماڕه‌كا ڕێوڕه‌سمێن تایبت و گرنگ دئێنه‌ گیران دچارچوڤێ ڤێ جه‌ژنی دا و ماوى ڤێ جه‌ژنی هه‌فت ڕۆژن ئانكو ده‌ست پێ دكت ژ ڕۆژا 6 ی چریا ئێكی ئاكو 13 چریا ئێكی هه‌رسال ب ڤی شێوه‌یێ و هه‌ر رۆژ ڕێوڕه‌سمه‌ك تێته‌ گێران و دهوندری په‌رستگه‌ها پیرۆزا لالشێ دا.\n\nبیگومان جه‌ژنا جه‌مایی تێته‌ هه‌ژمارتن وه‌ك درێژترین جه‌ژنا ئێزدییان ل گۆر ڕێوڕه‌سمێن ڤێ جه‌ژنێ و كه‌ش و هه‌وا و سێمایی وێ خویا دبت كو جه‌ما كه‌ڤنترین و دێرینترین جه‌ژنا  ئێزدییانیه‌، هه‌روه‌سا گرنگترین جه‌ژنه‌ ژی د هه‌مان ده‌مدا و چه‌ند سه‌ده‌م هه‌نه‌ ژبۆ دوپات بوونا گرنگیا ڤێ جه‌ژنێ، وه‌ك: به‌شداریا رێژه‌كا مه‌زن یا خه‌لكێ ئێزدی د ڕێوڕه‌سمێن ڤێ جه‌ژنی دا، كو ئێزدیێن ده‌ڤه‌رێن جوراوجور به‌شداری جه‌ژنا جه‌مایێ دبن، هه‌روه‌سا ئێزدیێن سووریا و توركیا و ئه‌رمه‌نستانی و جورجیا و رووسیا و وه‌لاتێن ئه‌وروپی ژی به‌شداریی دكه‌ن دڤێ جه‌ژنێ دا.\n\nجه‌ژنا جه‌مایی وه‌ك كه‌رنه‌ڤاله‌كی یان ڤیسته‌ڤاله‌كا ئایینی یا پیرۆزه‌، تایبه‌ته‌ ب ئایینی پیرۆزی ئێزدییاتییێ كو تێدا چه‌ندین ڕێوڕه‌سمێن ئایینی یێن پیرۆز و ڕه‌سه‌ن دئێنه‌ گێڕان د ماوه‌یی ئه‌ڤان هه‌فت ڕۆژین جه‌ژنا جه‌مایی دا كو كه‌ڤناتی و ڕه‌سه‌ناتیا ڤی ئایینی دێرین پێڤه‌ دیاردبت ب شێوه‌كی رون و ئاشكه‌را.\n\nجه‌ژنا جه‌مایێ په‌یوه‌ندى ب سروشتی ڤه‌ هه‌یه‌ و جه‌ژنه‌كا فه‌له‌كی یا كه‌فنه‌ و دكه‌فته‌ شه‌مبوویا داویێ ژ وه‌رزێ هاڤینێ: \n\nجه‌ژنا جه‌مایی په‌یوه‌ندی ب سروشتی ڤه‌ هه‌یه‌ و جه‌ژنه‌كا فه‌له‌كی یا كه‌فنه‌ و دكه‌فته‌ شه‌مبوویا داویی ژ وه‌رزی هاڤینێ ب حسابا ئێزدییان بۆ ماوی هه‌فتیه‌كی به‌رده‌وام دبت ئانكو شه‌ڤا داویێ ژ مزلگها (العژراْ ) دبته‌ ڕۆژا داویی ژ وه‌رزێ هاڤینێ پشتی ڕۆژ دكه‌فته‌ مزلگه‌ها (میزان دبه‌ وه‌كه‌هڤیا پایزی ئانكو اعتدال الخریفی و كه‌ش و هه‌وا ب ته‌مامیتی گوهارتن).\n\nئه‌م جه‌ژنه‌ پشتی شه‌ش هه‌یڤان ژ جه‌ژنا سه‌ری سالی چارشه‌مبوویا سور ده‌ست پێ دكه‌ت ئانكو پشتی (182.25) ڕۆژان و ل ڕۆژا جه‌ژنا جه‌مایی دا ئه‌رد ل ڤه‌لفینا خو دا نیڤا بازنێ ده‌رباز كری یه‌ هه‌كه‌ ئه‌م ڕێوڕه‌سمێن قه‌باغێ ژ ئالییێ ده‌مناسینی ڤه‌ شروڤه‌كه‌ین دێ ب دورستی بۆ مه‌ دیاربت كو جه‌ژنا سه‌رێ سالی و جه‌ژنا جه‌مایێ ل به‌رامبه‌ر ئێك ئاستن ل ڤه‌لڤینا ئه‌ردی یا سالانه‌، ڕێوڕه‌سمێن قه‌باغێ ژ ئالییێ ئایینی ڤه‌ نیشانا پێشكیشكرنا قوربانیی یه‌ بۆ خودانێ ڕۆژی كو ب هیڤیا هاتنا ساله‌كا پر خێر و به‌ڕه‌كه‌ته‌ ل ڕۆژا چارشه‌مبوویی ژ جه‌مایی گه‌لو چما؟ كی ڕۆژی په‌یوه‌ندیه‌ك ب ڕۆژا چارشه‌مبوویا سه‌ری سالێ ڤه‌ هه‌یه‌ ژ ئالیی حساب و ده‌مناسینی ڤه‌؟ نه‌هه‌ردوو ڕۆژ ب حسابا فله‌كی به‌رامبه‌ر یه‌كن دبازنی مزلگها دائڕه‌ البروج دا. ئانكو ڕێوڕه‌سمێن ل چارشه‌مبوویا سه‌رێ نیسانی دئێنه‌ گێڕان په‌یوه‌ندیه‌كا فله‌كی ب ڕێوڕه‌سمێن قه‌باغێ ل ڕۆژا چارشه‌مبوویی دا ل جه‌ژنا جه‌مایێ دئێنه‌ گێڕان هه‌یه‌ تایا ده‌مێ جه‌ژنا جه‌مایی یا دروسته‌ ژ (24) هه‌تا 30 ڤێ ئیلونا ڕۆژهلاتی بێته‌ گێڕان یان گوهۆڕین ب سه‌ر ده‌مێن گێڕان وی دا هاتینه‌ كرن؟ ژ كه‌ڤن دا و به‌ری هه‌زارێن سالا جه‌ژنا جه‌مایی یه‌ خوجه بوو ل ده‌مێ خۆ دا و ل سه‌ر ڕۆژا شه‌مبوویی به‌ نێزیك نیڤا هه‌یفا ئیلونی دا. ل ڕۆژا 28/2/1872 هنده‌ك ژ ئێزدییان به‌لگه‌نامه‌یه‌ك ئاراسته‌یی ده‌وله‌تا ئوسمانی كرن و تێدا داخواز كرن لیبَورینا له‌شكه‌ری بۆ ئێزدییان بێته‌ ده‌رخستن بۆ دوازده‌ ئه‌گه‌ران ڤه‌دگرت ئێك ژ شه‌وان ئه‌گه‌ران دبێژت هه‌ر ئێزدیه‌كی بچته‌ لالشا نوورانی ژ (15 هه‌تا 20ی) ئیلونی بێگومان بۆ ئاماده‌كرنا ڕێوڕه‌سمێن جه‌ژنا جه‌مایی یه‌ ل گۆر مێژوویا توماركری ل جه‌م كه‌سانێن پووته‌ پێكری ب ڤى تشتی ل سالێن شیستان و هه‌فتیان ژ چه‌رخێ بوری بڤی شێوه‌یی لخواری جه‌ژنا جمایی دهاتنه‌ گێڕان ل سالا 1968 ل ڕۆژا شه‌مبوویی 14/9 جه‌ژنا جه‌مایی هاته‌ گێڕان ل سالا 1969 ل ڕۆژا شه‌مبوویی 20/9 هاته‌ گێڕان ل سالا 1970 ل ڕۆژا شه‌مبوویی 19/9 هاته‌ گێڕان. ل سالا 1971 ل ڕۆژا شه‌مبوویی 18/9 هاته‌ گێڕان ل سالا 1972 ل ڕۆژا شه‌مبوویی 16/9 هاته‌ گێڕان. \n\nبه‌لی پشتی شانده‌كی ئێزدییان ب سه‌روكاتیا (حه‌سه‌ن ئه‌فندی چوینه‌ به‌غدا هه‌فتیه‌كی ئانینه‌ پێش داكو بۆ قوتابیێن ئێزدی ب ساناهی بت بۆ وه‌رگرتنا په‌رتوك و ناسینا چینێن خۆ و ئانینه‌ ڕۆژا شه‌مبوویێ ل 23/9/1972 و ل ڕۆژناما فه‌رمی یا عیراقی هاته‌ به‌لاڤكرن، ژمارا ( 2174) ل رێككه‌فتی 19/9/1972 ل سالا 1973 ب هیڤی بوو ڤه‌گه‌رته‌ ده‌مێ دروست ل ڕۆژا شه‌مبوویێ 15/9 به‌لێ یا دئه‌نجامێن كیمیا  تنگه‌هشتنێ جه‌ما ڤه‌گوهاستنه‌ سالناما ڕۆژهلاتی (13) ڕۆژا خوشاندن پێش و كه‌فته‌ ڕۆژا شه‌مبوویی (6/10/1973 ) ل سالا 1974 ب میژوویا سالا بوری ئانكو سالا 1973 كار پێ هاته‌ كرن ئانكو 6/10 یی زایینی جاڕه‌كا دن و بۆ ئێكه‌م جار ل ڕۆژا ئینی هاته‌ كرن و به‌رده‌وام ما ل سه‌ر ڤێ مێژوویی هه‌تا ڕۆژا ئیرو بڤى ئاوایی جه‌ژنا جه‌مایی فه‌لسه‌فا خۆ یا ئایینی و فه‌له‌كی و ده‌مناسی و كاردانی كه‌ش و هه‌وا و سه‌قا و گوهۆڕینا وه‌رزی هاڤینێ بۆ وه‌رزێ پایزی ژ ده‌ست دان.\n\nكه‌سێ بڤێت ل خێرێ و ئیمانێ بێته‌ نڤیسین ئه‌و كه‌س دێ ئه‌ركێ ئیمانێ ب كارئینت:\n\n1- دێ بێ ده‌نگیێ پارێزت و هاژی خۆ و زمانێ خۆ هه‌بت ل لالشێ هه‌ر تشتێ بێته‌ زمان دێ ل سه‌ر  وی تۆماربت له‌وما بێ ده‌نگیێ پارێزن.\n\n2- ژ ئالییێ جلوبه‌رگا دێ خۆ پارێزت و بێ سه‌ر و به‌ر نابت دا گه‌زنده‌یێن مجێورا و خلمه‌تكار و كۆچه‌ك و فه‌قرایێن لالشێ ژێ نێنه‌ كرن و دوعا یان لێ بكه‌ن.\n\n3- شه‌ڤی بوون ل لالشا نورانی نه‌بت ژ سوبێ هه‌تا هێڤاری سه‌ڕه‌دان و زیاڕه‌ت بوون به‌سه‌ و ب تنێ میر و جڤاتا روحانێ و خلمه‌تكار و مجێورێن خاس و باپچاكان دمینن و شه‌ڤی دبن ئه‌وژی ژبه‌ر ڕێوڕه‌سمێن ئۆلی و دوعا و درۆزا و پێشوازیا خه‌لكێ و مریدێن خودانێت خۆ.\n\n4- زرنا و زه‌مبه‌را و دیلان نه‌هاتینه‌ قه‌بولكرنه‌ ب هه‌ر ئاوایه‌كی دبنه‌ گونه‌هباری، ب تنێ ده‌ف و شباب هاتینه‌ قه‌بول كرن و ل رۆژا به‌رێ شبایكێ ڤه‌گه‌رێته‌ باشیك و به‌حزانێ هنگی گۆڤه‌ندا ده‌رێ كانییا سپی تێته‌ گێڕان ئه‌وژی دوو جارن جارا به‌رێ گۆڤه‌ندا خلمه‌تكارێن لالشێ یه‌ و جارا دوویێ گۆڤه‌ندا كابانیایه‌ و دێ هه‌ر كه‌سه‌ك ڤه‌گه‌رێته‌ مالا خۆ و دێ گه‌هته‌ خێرێ و ئیمانێ.\n\n5- لالشێ جهێ عیباده‌تێ و مه‌عریفه‌تێ یه‌ و دڤێت ئیسان مه‌عریفه‌تێ بكه‌ت و رێزێ ل هه‌ر كه‌سی بگریت و بته‌ پالده‌رێ خێرێ و تفاق و ته‌بایێ ب رێیا مه‌عریفه‌تێ. \n\n6- هێڤی و داخوزا ژ خودێ وان خاس و باپچاكان بكه‌ و بۆ خودێ ده‌ست ب سجوودێ و عیباده‌ت بكه‌ ل لالشا نورانی و ژ ئه‌ده‌بێ دینێ ئێزدییان دایه‌ دیاركرن و دبێژت: \n\nیه‌ حه‌رامه‌ سه‌له‌ف و دزی و ده‌ڕه‌وو\n\nو كوشتن و زنا و خون و خه‌به‌ردان ژ نه‌بوو\n\nو یێ ژ بلی خودێ را سجووده‌ بوو\n\nئه‌ڤ سه‌به‌قه‌ ده‌ته‌ دیاركرن و دبێژت:  سجووده‌ بۆ خودێ یه‌ و سه‌رێ سه‌را هه‌ر خودێ یه‌ و خۆ پارێزن ژ كوشتنێ ژ زنایێ ژ ده‌ڕه‌وێ ژ نه‌بوویێ ژ ربایێ ژ دزیێ ..هتد\n\nژ ئه‌ده‌بێ دینێ ئێزدییان ده‌ته‌ دیاركرن و دبێژت: \n\nحه‌جاجۆ نه‌چه‌ ب حه‌جێ ده‌\n\nكالكا نه‌ قه‌تینه‌ ب رێ ده‌\n\nحه‌ج ئه‌وه‌ مالا تو تێ ده‌\n\n*   *   *\n\nهه‌كه‌ حه‌جاج چۆنه‌ حه‌جێ و ڤه‌گه‌ریانه‌ ماله‌\n\nو هه‌كه‌ ژێك ڤه‌ نه‌كرن حه‌لال و حه‌رامه‌\n\nحه‌جا وان كری ژبنی یه‌ به‌تاله‌\n\nهه‌روه‌سا ژ ئه‌ده‌بێ دینێ ئێزدییان ده‌ته‌ دیاركرن و دبێژت: \n\nئه‌ز چۆمه‌ لالشا نورانی\n\nمن سه‌رێ خۆ  ب وان  قوب و هلێلا دانی\n\nیا شێخادی تو ب كل و عه‌مه‌لێت مه‌ دزانی\n\nرامان ژ ڤێ سه‌به‌قێ دبێژت:  هه‌ر كه‌سێ هه‌رته‌ لالشا نورانی ب دله‌كێ پاك و ب ڕه‌وشت و ئه‌ده‌ب و ساڤی دێ  ل جه‌م خودێ و شێخادی بۆرا ب خێر ئێته‌ قه‌بول كرن."
          },
          {
            "title": " 4-1-5. جه‌ژنا قوربانێ (عیدا حه‌جیا) ",
            "content": " \n\nئێكه‌ ژ جه‌ژنێن ئێزدییان ئه‌ڤ جه‌ژنه‌ وه‌كو جه‌ژنێن دی یێن ئێزدییان نه‌یا جێگڕه‌، به‌لكو جهێ خوه‌ دگهۆریت هه‌ر سال ده‌ه (10) رۆژا پێشڤه‌ دئێت و ل سه‌ر خاترا شێشمس و براهیم خه‌لیل دهێته‌ گێڕان بابێ نه‌بیا براهیم خه‌لیله‌ بۆ خودێ خۆ كربووده‌ خیله‌ قوربانیا خودێ خۆ كربوو سماییله‌. ئه‌م ئێزدی د بێژنه‌ ڤێ جه‌ژنی، جه‌ژنا حه‌جیا ل سه‌ر خاترا شێشمس ده‌مێ چوویه‌ دیندارا په‌دشێ خۆ ئه‌ڤ جه‌ژنه‌ ب جه‌ژنا قوربانییه‌ ناڤداڕه‌ براهیم خه‌لیل كورێ خو نه‌بی سماییل كڕه‌ قوربانیا خودێ دلۆڤان ئه‌ڤ جه‌ژنه‌ دگه‌ریت هه‌ر سال ده‌ه ڕۆژا پێشڤه‌ دئیت. هه‌ر ماله‌كا ئێزدی ڕۆژا جه‌ژنا قوربانێ، دڤێت سه‌ربه‌ڕه‌كا نێر سه‌رژیكه‌ت. \n\nهه‌ر ژ ئه‌نزه‌ل ده‌ ئێزدییان ئه‌ڤ عیدا گێڕایه‌ و هه‌تا نهۆ ئه‌م ئێزدی خۆ ب ئۆله‌كا كه‌ڤن د زانین و د بێژێن ئێزدییان به‌ری هه‌ر كه‌سی خودێ ناسیه‌ و ناڤێ عیدا حه‌جیا ژ جه‌م ملیاكه‌تا هاتییه‌ و دیسان ل سه‌ر ده‌مێ نه‌بی سماییل ئه‌ڤ عید هاتییه‌ ساخ كرن گێڕان ب عیده‌كه‌ پیرۆز د هێته‌ ناسین و ڕێوڕه‌سمێن تایبه‌ت تێنه‌ گێڕان ل لالشا نورانی و فه‌ره‌ ل هێڤارا ڤێ عیدێ هه‌ر كه‌سه‌كی ئێزدی بكارت حازربتن ل لالشێ و به‌ژداری ڕێوڕه‌سمێن عیدا قوربانێ بتن و سبه‌یكێ سه‌ربڕه‌كێ بكه‌ته‌ قوربانی و خێر ل سه‌ر خاترا ڤێ عیدێ و گه‌له‌ك مجێورێن ئێزدییان ل ڤێ عیدێ سماتێ چێدكه‌ن مینا شێخێن شێشمس ل بۆزا و پیرێن مه‌مێ شڤان ل باسكی ل گۆمه‌لگه‌ها مه‌هه‌تێ و هه‌ر وه‌سا ل شێخان و باعه‌درێ و شنگالێ و ب تایبه‌ت ل لالشێ و زیاڕه‌تی خاسێن گوندی و نیشانێن خاسان دبن و ژن (كابانی) د چنه‌ سه‌ر مه‌زه‌لێن گوندی و خێڕه‌كێ یان زاده‌كی به‌هرا مریێن خو دبن و كه‌س و كار و گوندی ل عیدانا هه‌ڤ دگه‌رێن و ب تایبه‌ت هه‌ر كه‌سێ ل ڤێ عیدێ ل لالشێ ده‌ربازی زمزمێ بت د باوه‌رییا ئێزدییان دا دبته‌ (حه‌جی) و ده‌مێ ڤه‌دگه‌رێته‌ مال دێ زاده‌كی چێكه‌ت و دیسان كه‌س و كار و جیران دێ عیدا وی پیرۆزی كه‌ن.\n\nئه‌ڤ جه‌ژنه‌ ئێكه‌ ژ جه‌ژنێن مه‌یێن كه‌ڤن ڕێوڕه‌سمێن وی ل په‌رستگه‌ها پیرۆزا لالش دئێنه‌ گێڕان، ل هێڤارا جه‌ژنێ و رۆژا جه‌ژنێ سه‌ما ژ بال زه‌لامێن ئۆلی ڤه‌ ل سه‌رێ چیایێ عه‌ره‌فاتێ دئێنه‌ كرن، هه‌ر ماله‌كا ئێزدییان، ل سبه‌یكا جه‌ژنێ سه‌ربه‌كا نێر ب خێرا جه‌ژنێ ل سه‌ر خاترا بابێ نه‌بی براهیم خه‌لیل و قوربانیا سه‌ری نه‌بی سماییل، سه‌رژێدكه‌ت ئه‌ڤ جه‌ژنه‌ هه‌رسال ده‌ه ڕۆژا پێشڤه‌ دجت. هه‌روه‌سا ئه‌ڤ جه‌ژن ڤه‌دگه‌ریته‌ سه‌ر ده‌مێ ئیبراهیم خه‌لیل و كورێ وی ئیسماعیل پێغه‌مبه‌ر. \n\nبابی نه‌بیا، براهیم خه‌لیله‌\n\nبۆ خودی، خو كر بوو ده‌خیله‌\n\nقوربانیا خودی خو، كربوو سماییله‌\n\n*   *   *\n\n(ژ قه‌ولی پیر خدری)\n\nبه‌رانه‌ك هات و هدری\n\nقوربانیا سه‌ری نه‌بی سمایل دكری \n\nهه‌ژیه‌ بێژن كو ئه‌ڤ جه‌ژنه‌ ب ناڤێ جه‌ژنا حه‌جیا دئێته‌ ناسین ژبه‌ر كو ده‌مێ شێشمس ب كه‌ڕه‌مێ چوویه‌ دیوانا په‌دشای و پشتی ڤه‌گه‌ریای میرا كوتێ تو بخێرهاتی حه‌جی له‌وما دبێژنی جه‌ژنا حه‌جیان جه‌ژنا شێشمس هه‌ر وه‌كو دڤان سه‌به‌قادا دیارد به‌:\n\nعیدا حه‌جیا عیدكا چییه‌\n\nخوشی و شاهی لجنه‌ تییه‌\n\nخیر و خلمه‌ت یا وی ڕۆژییه‌\n\n*   *   *\n\nزه‌ڕه‌ و مانگا زه‌ڕه‌\n\nل ناڤ ئێزدییان شای و خه‌به‌ڕه‌\n\nعیدا حه‌جیا بۆ و سونه‌تخانی یه‌ فه‌ره‌\n\n *   *   *\n\n(ژ قه‌ولی شێخی حه‌سه‌ن)\n\nشێشم ناڤه‌كه‌ ژ هه‌زار و ئێك ناڤێت خودێ\n\nرۆژ نوڕه‌ ژ نورا خودێ یه‌\n\nژ ئه‌ده‌بێ دینێ ئێزدییان ده‌مێ سه‌به‌قه‌ ژ قه‌ولێ مه‌رسوما جه‌بێر دبێژت:\n\nپه‌دشا (خودێ) ب خۆ خالقه‌\n\nنورا وی دا بوو چارده‌ ته‌بقه‌\n\nنوڕه‌ك ژێ زێده‌بو دا ملیاكه‌ته‌\n\nناڤ لێ دانه‌ تاووسی مه‌له‌كه‌\n\nكڕه‌ سه‌روه‌رێ هه‌ر هه‌فت مه‌له‌كه‌.\n\nل هێڕه‌ ئه‌ڤ عید یه‌ گرێدایی نورا خودێ یه‌\n\nهه‌ر وه‌سا ل گۆڕ شرۆڤه‌یا قه‌ولان دبته‌ عیدا شێشم (شێشمس) ئانكو ب ناڤێ خودانێ رۆژێ. هه‌ر سال ده‌ه رۆژان پێشڤه‌ تێت.\n\nل گۆڕ تێكست و سه‌به‌قێن قه‌ولی ده‌مێ ملیاكه‌ته‌ ئه‌ڤ عید پیرۆزكرین و هه‌ر ئێكی ژوان ملیكه‌تان دڤیا ئه‌ڤ عید ل رۆژا وی بت له‌وما وه‌ك سه‌به‌قه‌ ده‌نه‌ دیاركرن و دێ بێژت:\n\nزه‌ڕه‌ و مانگا زه‌ڕه‌\n\nل ئێزدیێ شه‌رقێ و هه‌تا شامێ شاهی و خه‌به‌ڕه‌\n\nعیدا حه‌جیا ژ با خودێ و نورا زه‌ڕه‌\n\n*   *   *\n\nزه‌ڕه‌ و مانگا زه‌ڕه‌ و سپی یه‌\n\nل ئێزدیێ شه‌رقێ و هه‌تا شامێ شاهی وخه‌به‌ڕه‌\n\nعیدا حه‌جیا ژ با سولتان ئێزی یه‌\n\n*   *   *\n\nزه‌ڕه‌ و مانگا زه‌ر و سۆڕه‌\n\nل ئێزدیێ شه‌رقێ و هه‌تا شامێ شاهی و مۆڕه‌\n\nعیدا حه‌جیا ژ با تاووسی مه‌له‌كه‌ ل ژۆڕه‌\n\n*   *   *\n\nتاووسی مه‌له‌ك كر ئه‌ڤ عیده‌ ل سه‌راسه‌ری سالێ بگه‌رێت ب دۆڕه‌\n\nزمزم حه‌جه‌ و كانیا سپی مۆڕه‌\n\nقوبله‌تا مه‌ قوبله‌ت ئه‌ل بدۆڕه‌.\n\nمه‌رم ژێ ده‌مێ ده‌ه رۆژان پێشڤه‌ تێت دێ كه‌فته‌ هه‌موو رۆژا ئانكو هه‌ر رۆژه‌كا هه‌بت بێ به‌هر نابت ژ عیدا حه‌جیا له‌وما ل سه‌ران سه‌ری سالێ دگه‌رێت و ژ رۆژا شه‌مبوویێ و هه‌تا ئێنیێ هه‌ر ل سه‌ر ناڤێ رۆژێ یه‌ و دێ رۆژه‌كێ لێ بته‌ عید.\n\nل گۆڕ ڤان سه‌به‌قا ئه‌ڤ عیدا ژ ئه‌نزه‌ل دایه‌ و یه‌ پیرۆزه‌ بۆ هه‌موو مله‌تا و هه‌ر كه‌سێ ڤێ عیدێ بكه‌ت ئه‌م عیدا وی پیرۆزی دكه‌ین و بتابه‌تی حه‌جیا و هه‌ر ژكه‌ڤندا ئێزدی یێن مه‌رگه‌هێ ژ بوونێ دا ناڤێ حه‌جی ل زارۆكێن خۆ دكه‌ن مه‌ڕه‌م ژێ هه‌ر ده‌مێ قه‌ستا لالشێ بكه‌ت ل ڤێ عیدێ دێ بته‌ حه‌جی و هه‌ر كه‌سێ ل ڤێ عیدێ بێته‌ سه‌ر دنیایێ دیسان دگه‌نه‌ حه‌جی.\n\nئێزدییاتی یه‌ گرێدایی سرووشتیێ یه‌ و هه‌ر تشتێ ژ كه‌ڤندا هاتبت و سرووشتی بت ڕه‌ه و ڕیشالێن وێ دێ ده‌نه‌ خۆیاكرن وه‌ك رۆژ و هه‌یڤ و ستێر بۆ ئێزدییاتی  و ... هتد.\n\nڕێوڕه‌سمێن جه‌ژنی:\n\nرۆژا عه‌ره‌فاتێ ل پێشیا عیدێ، میرێ ئێزدییان یان میر حه‌ج و بابه‌ شێخ و چڤاتا رۆحانێ و قه‌وال و فه‌قیر دێ چنه‌ لالشێ ل سه‌رێ چیایێ عه‌ڕه‌فاتێ دێ سه‌مایێ كێشن و ده‌ست ب قه‌ول و قه‌سیدا دكه‌ن و دێ خێرێ خوازن بۆ هه‌موو دنیایێ و دێ هنه‌ك نانێ هلاڤێن و زاڤ خه‌لك و خلمه‌تكار لێ د ئاماده‌نه‌ دێ وی نانی گرن و بله‌ز دێ به‌ڕه‌ڤ كانییا سپی به‌ن و هه‌ر كه‌سێ به‌رێ گه‌هشتا كانییا سپی دێ وی نانی ل ئاڤا كانیێ هلینت و دێ به‌ته‌ مال بۆ به‌ڕه‌كه‌تا خودێدا بكه‌ڤته‌ مالا وی و ده‌ڤه‌را وی وه‌ك باوه‌ریه‌كا مه‌زنه‌ ژ ڤێ عیدێ.\n\n1- به‌ری ڕۆژا جه‌ژنی سه‌رده‌ریێن خاسا و هه‌موو دیندارین ئێزدییان ئه‌وێن ڕێوڕه‌سمێن جه‌ژنی دگێرن، ل په‌رستگه‌ها پێروزا لالش ئاماده‌ دبن.\n\n2 - ل هێڤارا جه‌ژنی رێوڕه‌سمێن قنتاری دئێته‌ گیران.\n\n3. ل هێڤارا جه‌ژنێ و ڕۆژا جه‌ژنێ ل سه‌رێ چیایێ عه‌ره‌فاتێ سه‌ما تێته‌ كیشان.\n\n4. ل رۆژا جه‌ژنێ، پشتی سه‌ما كیشانێ، میر حه‌ج هنده‌ك نانی هلادڤێژت و خه‌لكی ئاماده‌ ل ور هه‌ر ئێك پرته‌كا وی نانی هلدگرت و بله‌ز به‌ر ب كانییا سپی دچن و ئه‌و كه‌سی به‌ری هه‌مووان بگه‌هتێ سه‌رده‌ریێ كانیێ وی خه‌لات دكه‌ت پاشی ل ده‌رێ كانییی و ل به‌ر ده‌نگێ ده‌ف و شبابا، گوڤه‌ندا ده‌ری كانیێ دگێرن.\n\nكه‌ڤناری و رامانا جه‌ژنا قوربانێ د باوه‌رییا ئێزدییان دا:\n\nجه‌ژنا قوربانێ ئێك ژ جه‌ژنێن هه‌ڕه‌ پیرۆز و گرنگ و كه‌ڤناڕه‌ د باوه‌ریا ئێزدییان دا، ئه‌ڤ جه‌ژن ڤه‌دگه‌رێت بۆ سه‌ر ده‌مێ نه‌بی براییم بابێ نه‌بیا ئه‌و كه‌سێ بۆ جارا ئێكێ خودێ خۆ ناسكری و داخازا مله‌تی كری سه‌نه‌ما بهێلن و خودێ ب په‌رێسن، ئانكو ل پێ ڤكرا فرعون و بابێ وی ئازری و مله‌تێ وان نه‌چن، و به‌رسنگێ نه‌مرۆدێ كافر گرتی، لدیڤ سه‌به‌قه‌ قه‌ولێن ئێزدییاتییێ هاتییه‌ گۆتن، بابێ نه‌بی براییم دار و سه‌نه‌م بۆ نه‌مرۆدی كاڤر دروست كرن و كه‌سه‌كی نێزیكی نه‌مرۆدی بو، وه‌سا د هێته‌ گۆتن كه‌ شه‌ڤه‌كی د خه‌وا خودا دیتبو زارۆكه‌ك دێ ل ناڤ شارستانی داهر بیت و دێ ئۆلا نه‌مرۆدی به‌تال كه‌ت، ده‌مێ نه‌مرۆد ب ڤێ چه‌ندێ حه‌سیا رابو زگێ حرمه‌تا كه‌لاشت و زارۆك ژێ هاڤێتن ده‌ر، دا چو ژنێن دوو گیان نه‌مینن، نه‌كو ئه‌ڤ خه‌ون بته‌ راست رابۆ ئه‌ڤ كارێ دورندا ئه‌نجامدا دا درێژیێ ب ده‌سهه‌لاتا خۆ یا ئۆلی جڤاكی ب ده‌ت به‌لێ مڤا نه‌ بو هار هاته‌ روخاندن، وه‌كی ل ڤێ سه‌به‌قێ دبێژت:\n\nوه‌ى ل نه‌مرودێ كافڕه‌\n\nوه‌ى ل حرمه‌تێت بێ مه‌فه‌ره‌\n\nزكێ حرمه‌تا كه‌لاشت زارۆك ژێ هاڤێتنه‌ ده‌ڕه‌\n\nژ قودڕه‌تا قادرێ مه‌زن ئه‌و زارۆك كه‌تا به‌ده‌نا ژنا ئازری یێ دار و سه‌نه‌م بو كافرا ب ده‌ستێ خۆ دروستكرن، پشتی نه‌بی براییم هاتییه‌ سه‌ر دنیایێ و فامه‌ بی هه‌ر ئێكه‌م ئاخڤتنا وی دگه‌ل دای و بابێن خو كری، ئه‌رێ خودێ هه‌وه‌ كی یه‌؟\n\nبه‌رێ نه‌ ته‌حیات هه‌بوون نه‌ سجوده‌ت گوتنا براییمی یێ دای و بابێن ته‌ د حه‌بینن نه‌مرۆده‌ ، براییم د بێژته‌ دای و بابێن خۆ هون نه‌بێژن براییم ته‌فاله‌ ئیمانا وه‌گرتی یه‌ به‌تاله‌، دیسا وه‌كی ل ڤێ سه‌به‌قێ:\n\nیا دایێ تو نه‌بێژه‌ براییم ته‌فاله‌\n\nخودێ من نه‌ كوژت سه‌ر ئیمانا وه‌ ئینشه‌للا وته‌عاله‌ ئیمانا وه‌ گرتى یه‌ به‌تاله‌\n\nنه‌خێر تێ هه‌بون نه‌ صوابه‌\n\nل ئاخڕه‌تێ هه‌موو ل سه‌ر روحا وه‌ یه‌ حسابه‌\n\nئازر بێ ئومێد بۆ ژ وه‌له‌دێ خۆ به‌رێ خو ده‌ته‌ قه‌سرا نه‌مرۆدی و گازندا خو د گه‌هینته‌ نه‌مرۆدی كافر و د بێژتێ كوشتنا ڤی وه‌له‌دی یه‌ فه‌ره‌ ژبه‌ر كو ژبه‌ر حوكمێ ئیمانا وه‌ چویه‌ ده‌ر ، دیسا سه‌به‌قه‌ دبێژت :\n\nبابێ ب ناڤ عازڕه‌\n\nچو جه‌م نه‌مرودێ كافڕه‌\n\nگۆ كوشتنا ڤى وه‌له‌دى یه‌ فه‌ره‌\n\nئیرۆ ژبه‌ر حوكمێ ئیمانا وه‌ جویه‌ ده‌ڕه‌\n\nنه‌مرۆدی كافر زانی بێ فایده‌ یه‌ .\n\nنه‌مرۆدی رابۆ شانده‌ بێ براییمی و هندی دگه‌ل دانوستاندن بێ فایده‌ بو، داخازیا وی یا نوو بۆ په‌رستنا خودێ، نه‌مرۆد و ئاقلدارێت وی بریار دان براییم ب سۆژن رابون هه‌زار باری دارا خرڤه‌كرن و چه‌ندین بارێن بوشی لێ كرن ژ ئه‌و پاش مه‌نجه‌نیق بۆ سارا براییم كاركرن، براییم هاڤێتن ناڤ ئاگری لێ جبرایل بوو خودان و ئه‌و ژ ئاگرێ نه‌مرۆد رزگاركر، دیسا وه‌كی ل ڤێ سه‌به‌قا قه‌ولێ نه‌بی براییم:\n\nیا ڕه‌بى ئه‌ز عه‌بده‌كى ته‌مه‌ یێ بێ سوجى بێ گونه‌ه یێ بێ بناس\n\nتو من ژ ئاگرێ نه‌مرودێ كافر بكه‌ى خلاس\n\nدێ قوربانیا ته‌كه‌م چ قاس تشتێ ل به‌ر دلێ من یێ خاس\n\nب قودڕه‌تا خودێ ته‌عالا ئه‌مین جبرایل هاته‌ ناڤ ئاگرێ ل نك براییمی و دورا براییم خه‌لیل كڕه‌ مێرگ و چیمن و سوسن و به‌یبۆن، وه‌ختێ كاڤرا دیتی سارا و براییم خه‌لیل و ئه‌مین جبرایل یێ ناڤ ئاگری و ناهێنه‌ سوتن ئه‌ڤێن ل وێ ده‌رێ هه‌میا ده‌ست ژ ئۆلا نه‌مرۆدی كاڤر به‌ردان و باوه‌ری ب ئێكانه‌یا خودێ ئینان و هاتن سه‌ر باوه‌رییا نه‌بی براییم، خودێ ته‌عالا فه‌رجا نه‌بی براییم ده‌تن پشتی چه‌ند سال و به‌دیلا هاجر و سارا هه‌ڤژینێن نه‌بی براییم بون ژێك جودا دبن و هاجر به‌رڤ رێكه‌كا دور درێژ ڤه‌ چو هه‌تا گه‌هشتا بیابانا عه‌ربستانێ و ل وی جهی سمایل داهر بو دیسا وه‌كی ل ڤێ سه‌به‌قه‌ قه‌ولی:\n\nل به‌ر قوده‌ڕه‌تا په‌دشێ منێ ئه‌كبه‌ر بوو\n\nل وێ چولێ ل وێ خه‌ربه‌لایێ نه‌بى سمایل داهربو\n\nكانیا زمزم ل به‌ر پێیا ده‌ربوو\n\nئه‌و كانیا ل ناڤ ده‌شتێ\n\nهنجیێ نوقته‌ك ڤه‌تخوار، ده‌ر سه‌د كه‌ڕه‌م دگه‌هشتێ\n\nلدیڤ باوه‌رییا ئێزدیا پشتی سمایل داهر بی خودێ خێڕه‌كا مه‌زن دا وێ ده‌ڤه‌رێ و هه‌تا نها ژی ئه‌ڤ رسق و مالێ هه‌ی ل سه‌ر خاترا نه‌بی سمایله‌ لێ پشتی سمایل مه‌زن بی رۆژه‌كی بابێ وێ نه‌بی براییم گۆت دێ سه‌ره‌كی ل هاجرێ و كورێ خو سمایلی ده‌م ئه‌و بو پشتی سمایل دیتی گه‌له‌ك ب دیتنا وی شادبو و كه‌یڤ خۆش بۆ كوڕه‌كی سپه‌هی و سوار چاكه‌كی ژیر و زانا و خودێ ل گه‌ل كری شكر ژ خودێ خاست، لێ ئه‌مین جبرائیل وێ ساته‌ وه‌ختی سلاڤ ل وان كر و داخازا ده‌ینێ خو ژ براییم خه‌لیل كر وه‌كی ڤێ سه‌به‌قا قه‌ولی:\n\nئه‌مین جبراییل نازل بوو ژ بانى\n\nبرایم خه‌لیل ده‌ست ل ستویى سمایل وه‌رانى\n\nیابراییم خه‌لیل ئه‌مین جبراییل روحا نه‌بى سمایل ژ ته‌ د خوزى\n\n*   *   *\n\nبراییم خه‌لیا وێ د گورمژێ\n\nمینا هیتونه‌كه‌ گه‌رم دلێ وى دسۆژى\n\nكێ دیتى یه‌ باب وه‌له‌دى ب ده‌ستێ خۆ بكوژى\n\nئه‌ڤجا نه‌بی براییم و نه‌بی سمایل وه‌كی د ناڤه‌روكا قه‌ولێ نه‌بی سماییل دا هاتی ل به‌ر ئێك سه‌كنن و چاوا دێ سه‌رێ نه‌بی سماییل ژێكه‌تن و ب قوربانییا خودێ كه‌تن ناڤرۆكێ ڤێ سه‌رهاتیێ ب درێژاهی و تیر ته‌سه‌ل ل ڤی قه‌ولی هاتییه‌ گوتن:\n\n(قه‌ولێ نه‌بى سماییل)\n\nب ده‌ستورى خودێ\n\nسلاڤ بكه‌ ل جه‌بێڕه‌\n\nئو نه‌بیێت ئه‌هل ل خێڕه‌\n\nخوندنا وان ژ دێڕه‌\n\n*   *   *\n\nسلاڤ بكه‌ن ل سه‌ده‌مه‌\n\nئو نه‌بیێت خودان كه‌ڕه‌مه‌\n\nبابێ ب قوربانا خو كربوو وه‌له‌ده‌\n\n*   *   *\n\nسمایل ته‌فاله‌\n\nژ ده‌شتێ دهاته‌ ماله‌\n\nبابێ خه‌مه‌كه‌ گرانیه‌ ل باله‌\n\n*   *   *\n\nبابۆ خه‌ما هل مه‌گڕه‌\n\nده‌ست و پیێت من خه‌نا برێژه‌\n\nمن قوربانیا ناڤێ خودێ بكوژه‌\n\n*   *   *\n\nبابۆ بابۆ ئه‌م دێ چێبین\n\nخودێ زۆر ئه‌م دڤێیین\n\nقوربانیا خودێیین\n\n*   *   *\n\nسماییل ته‌فاله‌\n\nژ ده‌شتێ د هاته‌ ماله‌\n\nوه‌ دبێژته‌ دایا كاله‌\n\nشیرێ خو ل من بكه‌ حه‌لاله‌\n\n*   *   *\n\nسمایل ژیڕه‌\n\nوه‌دبێژته‌ دیا پیڕه‌: ل من حه‌لال بكه‌ شیڕه‌\n\nهاتییه‌ سه‌ر من مه‌رسوما میڕه‌\n\n*   *   *\n\nماكا ب ناڤ هاجه‌ڕه‌\n\nشوشتینه‌ جل و سه‌ڕه‌\n\nگوتێ: سماییلو هه‌ڕه‌ شیرێ من حه‌لال بت جانێ ته‌ڕه‌\n\n*   *   *\n\nشه‌ریته‌كێ بینن\n\nده‌ست و پیێت سماییل بشددینن\n\nروحا شرینه‌ نه‌ كو ده‌ست و پێ خو لبه‌ر جبراییل ب لڤینم\n\n*   *   *\n\nشه‌ریتا زراڤه‌\n\nده‌ست و پیێت سماییل شداند، هاڤێتنه‌ ناڤه‌\n\nبراهیم خه‌لیل د هندورێ زگێ خو داى ته‌نگاڤه‌\n\n*   *   *\n\nئه‌و شه‌ریتا نورانى\n\nده‌ست و پیێت نه‌بى سماییل شداندى وه‌كـه‌ دزانى\n\nبراهیم خه‌لیل د هندورێ زگێ خۆ دا وێ دنالى\n\n*   *   *\n\nكێرا نه‌ ژ ڤى زه‌مانى\n\nسێ جارا د گه‌رده‌نا نه‌بى سماییل وه‌رانى\n\nكێرێ قتمه‌ك ژێ هل نانى\n\n*   *   *\n\nكێرا وه‌كى خشته‌\n\nسێ جارا د گه‌رده‌نا نه‌بى سماییل را دهشته‌\n\nكێرێ ده‌ڤ وه‌رگێرا بووه‌ پشته‌\n\n*   *   *\n\nكێڕه‌ وه‌كه‌ مووه‌\n\nسێ جارا د گه‌رده‌نا نه‌بى سماییل دهسووه‌\n\nكێرێ ده‌ڤ وه‌رگه‌ریا بوو رووه‌\n\n*   *   *\n\nكێڕه‌ وه‌كى ناڕه‌\n\nهاڤێتیه‌ كه‌ڤه‌ڕه‌كى ساڕه‌\n\nكێرێ كه‌ڤر كه‌ركر وه‌كه‌ خیاڕه‌\n\n*   *   *\n\nكێرێ د گوتێ : نه‌بى براهیمۆ ما نه‌یه‌ توژم\n\nئه‌ز نه‌بیا ناكوژم\n\nدێ دئاگرێ ته‌مه‌ربێ دا سۆژم\n\n*   *   *\n\nكێرا ب ناڤ سكینه‌\n\nبراهیم عه‌سلێ من ژ برینه‌\n\nبه‌لێ ژ بانا هاتی ڕه‌دا، ژ نك خودێ نینه‌\n\n*   *   *\n\nنینه‌كا كێرێ و براهیم ل خه‌لیله‌\n\nل وێده‌ر ده‌رێ بو قاله‌ و قیله‌\n\nغه‌یدى ئاخى جبرییله‌\n\n*   *   *\n\nبراییم خه‌لیل دبێژتێ: جبرایلۆ مه‌ڕه‌\n\nدێ سه‌رێ نه‌بى سماییل برم ژ ته‌را\n\nناموسه‌كێ كه‌م ژ خودیێ خۆرا\n\n*   *   *\n\nته‌مام بوو قه‌ول وه‌عده‌\n\nبراهیم خه‌لیل گه‌رده‌نا نه‌بى سمایل گرت بوو و بادا\n\nسێ جارا كێر تێ دادا\n\nكێرێ قتمه‌ك ژێ هل نه‌دا\n\n*   *   *\n\nنه‌بى سماییل ژیڕه‌\n\nوه‌ دبێژته‌ بابێ پیڕه‌\n\nئه‌م دێ جن پێش دیندارا میڕه‌\n\n*   *   *\n\nبراهیم خه‌لیل وه‌ د خورى\n\nیا لاوۆ تو نه‌بى مونكرى\n\nچى بكه‌م كێر قركا ته‌نا برى\n\n*   *   *\n\nبراهیم خه‌لیل خه‌مه‌كا دن هاته‌ باله‌\n\nكێر هاڤێته‌ كه‌ڤڕه‌كى ساڕه‌\n\nكێرێ كه‌ڤر كر وه‌كه‌ خیاڕه‌\n\nبراهیم خلیل گوته‌ كێرێ توو هنده‌ یه‌ تووژ چما توو ستۆیێ نه‌بی سمایل نابڕیه‌ ! كێرێ گۆت: ده‌ستووری ژ با خودێ نینه‌.\n\nكێرێ جواب دایه‌\n\nیا براهیم خه‌لیل من چى خه‌تایه‌\n\nژ با خودێ نه‌هاتى ڕه‌دایه‌\n\n*   *   *\n\nكێرێ گۆ : براهیم خه‌لیل ئه‌ز توژم\n\nئه‌ز نكارم نه‌بییا بكوژم\n\nرۆژا ئاخڕه‌تێ دێ د ئاگرێ دۆژێ دا سۆژم\n\n*   *   *\n\nژ قه‌ولێ پیر خدڕه‌\n\nبه‌رانه‌ك هاتى ژ هدڕه‌\n\nقوربانیا سه‌رێ نه‌بى سماییل دكڕه‌\n\n*   *   *\n\nهنگی خودێ دلۆڤان به‌رانه‌ك ژ عه‌زمانا هنارت و ب قوربانیا سه‌رێ نه‌بی سماییل قه‌بلاند\n\nپیر خدر وه‌ دبێته‌\n\nبه‌رانه‌ك ژ بانه‌ تێته‌\n\nقوربانیا سه‌رێ نه‌بى سماییا دڤێته‌\n\n*   *   *\n\nبه‌رانێ گندڕه‌\n\nهۆریا ل به‌هشتێ خودان دكڕه‌\n\nقوربانیا سه‌رێ نه‌بى سماییل دكڕه‌\n\n*   *   *\n\nبه‌رانێ كه‌لینه‌\n\nئینا بوو ژ خه‌زینا جه‌لینه‌\n\nب قوربانیا سه‌رێ نه‌بى سماییل د گه‌هینه‌\n\n*   *   *\n\nئه‌و به‌رانێ به‌له‌كه‌\n\nئینا بوو ژ خزینا خالقه‌\n\nقوربانیا سه‌رێ نه‌بى سماییل دكه‌\n\n*   *   *\n\nئه‌و به‌رانێ سۆڕه‌\n\nئینا بوو ژ خزینا ژۆڕه‌\n\nقوربانیا سه‌رێ نه‌بى سماییل دبۆڕه‌\n\n*\n\nئه‌و به‌رانێ ڕه‌شه‌\n\nئینا بوو ژ خزینا عه‌رشه‌\n\nقوربانیا سه‌رێ نه‌بى سماییل دخوه‌شه‌\n\n*   *   *\n\nئه‌و به‌رانێ هه‌ڕاندى\n\nهۆریال به‌هشتێ گێڕاندى\n\nقوربانیا سه‌رێ نه‌بى سماییل دگه‌هاندى\n\n*   *   *\n\nبه‌رانه‌ك ژبانا دهاتێ\n\nكه‌لی بوو ل وێ سماتێ\n\nرۆژا عید و عه‌ڕه‌فاتێ\n\nمه‌ و حازرو گودێرا بار هه‌بت ڤێ سماتێ\n\n(ئه‌م دكێمن و خودێ یێ ته‌مامه‌)\n\nله‌وا ئێزدی خۆ ب ئۆله‌كا كه‌ڤن د زانین و د بێژین ئێزدییان به‌ر هه‌ر كه‌سی خودێ ناسیه‌ و هه‌وه‌ ل سه‌ر وه‌ختێ نه‌بی سماییل ئه‌م ڤێ جه‌ژنێ دكه‌ین ب جه‌ژنه‌كا پیرۆز د هێته‌ ناسین و ڕێوڕه‌سمێن تایبه‌ت هه‌نه‌ ل لالش و فه‌ره‌ ڤێ هێڤارێ هه‌ر ئێزدیه‌ك حازربتن ل لالشێ و به‌شداری ڕێوڕه‌سمێن عیدا قوربانێ بتن و سبه‌یكێ سه‌ربڕه‌كێ بكه‌ن خێر ل سه‌ر خاترا ڤێ ڕۆژا پیرۆز و زیاڕه‌تی خاسێن گوندی و نیشانێن خاسابن و ژن و كابانی د چنه‌ سه‌ر قه‌برستانێ گوندی و زیاڕه‌تی گۆرێن مریێن خو دبن."
          },
          {
            "title": " 4-1-6. جه‌ژنا چلێ زڤستانێ ",
            "content": "\n\nرۆژیێن چله‌یێ‌ زڤستانێ‌ (12) كانوونا - ئێكی یا ڕۆژهلاتی ده‌ستپێدكه‌ت ل (20) كانوونا دوویێ ب هژمارا ڕۆژهلاتی داویی تێت و (25) كانونا ئێكی ده‌ست پێ‌ دكت هه‌تا 2ی سباتێ ب هژمارا زاینی. جه‌ژنا چلێ زڤستانی ئێكه‌ ژ جه‌ژنێن  ئێزدییان، ده‌روێش و شكه‌ستی و زانایێن ئۆلا ئێزدییان دگه‌ل جڤاتا روحانی و هه‌ر كه‌سه‌كی بڤێت بۆ ماوێ (40) چل ڕۆژا ب رۆژی دبن و دگرن. وه‌ك دیار ئه‌ڤ جه‌ژن ب ده‌می ڤه‌ یا گرێدایه‌، دڤان چل رۆژێن سار دا زه‌لامێن ئۆلی و هه‌ر ئێزددییه‌كی بڤێت چل رۆژیان ژبۆ خودێ‌ دگرت و ئه‌و كه‌سێ‌ ڤان چل رۆژیان دگرت دبێژنێ‌ (چله‌گر).\n\nرۆژیێن چله‌یێ‌ زڤستانێ‌ هه‌ر سال ل (12/25) كانونا ئێكێ‌ چله‌یێ‌ زڤستانێ‌ ده‌ست پێ‌ دكت و ئێزدی ڤی چله‌یێ‌ زڤستانێ‌ به‌شه‌كی هه‌ر زۆر ب رۆژی دبن، دگه‌ل جڤاتا رۆحانیا ئێزدییان و چله‌گرا و خلمه‌تكارێن لالش وكه‌سایه‌تیێن ئۆلی و هه‌ر كه‌سه‌كی بڤێت چله‌یێ‌ زڤستانێ‌ ب رۆژی بت قه‌ستا لالشا نورانی دكه‌ن ژبه‌ر كو هنده‌ك ڕێوڕه‌سمێن تایبه‌ت هه‌نه‌ ل په‌رستگه‌ها لالش بۆ ده‌ستپێكرنا ڤان رۆژیان، هه‌ر بۆ زانین كه‌سێ‌ نه‌ئێته‌ لالش ژی دروسته‌ زیاڕه‌تی به‌راته‌كا شێخادی ببت و رۆژیێ‌ دگرن، ژبه‌ركو رێ‌ دورن كه‌سه‌كی ئه‌و ده‌لیڤه‌ نه‌بت نۆرماله‌ نه‌ئێته‌ لالش.\n\nهه‌ر بۆ ئاگه‌هداربوون ژ چله‌یێ‌ زڤستانێ‌، فه‌قیرێ‌ زه‌نگلا ل ناڤ مله‌تی مال ب مال دگه‌رت و هه‌ر ماله‌كێ‌ به‌راته‌كێ‌ ده‌تێ‌ و ئاگه‌هدار دكت كو ل ده‌مێ رۆژیێن چله‌یێ‌ زڤستانێ‌ ل كیژ رۆژێ یه‌ وه‌ك داب و نه‌ریته‌ك ژی هه‌ر ماله‌ك فتویێ‌ خۆ ده‌نه‌ فه‌قیری و خێڕه‌كا مه‌زن ژ ئێزدییان هه‌موویان خرڤه‌ دكن و بۆ خزینا مالا شێخادی دبه‌ن، دا ل سه‌ر به‌لنگاز و نه‌ساخ و كه‌سێن پێتڤی بێته‌ دابه‌شكرن، ل رێككه‌فتی (12/24) بابه‌ شێخ و جۆقه‌تا خۆ و ژماڕه‌كا فه‌قرا و كوچه‌كا دگه‌ل ژماڕه‌كا چله‌گرا ڕێوڕه‌سمێن هێڤاریا رۆژیێن چله‌یی ده‌ستپێكرن ل لالش و زیاڕه‌تی ده‌رچكا شێخادی و خاس و باب چاكێن لالش دبن و لڤێ‌ هێڤارێ‌ قه‌ستا چله‌خانا مالا شێخادی دكن و هه‌تا پاشیڤێ‌ ل چله‌خانێ‌ دمینن قه‌ول و به‌یت و دوعایا دكن و ب رۆژی دبن و سبه‌یكێ‌ دئێنه‌ مال، چله‌یێ‌ زڤستانێ‌ ژ (25)ی هه‌یڤا كانوونا ئێكێ‌ ده‌ست پێ‌ دكت و هه‌تا (2) هه‌یڤا سباتێ‌ ب هژمارا زاینی دیسا ل رۆژا (40) دبته‌ جه‌ژن.\n\nبۆ زانین ئه‌ڤ رۆژی خێرن هه‌ر كه‌سێ‌ بگرن دروسته‌ هنده‌ك كه‌س رۆژا ئێكێ‌ و داویێ‌ ب رۆژی دبن و هنده‌ك ده‌ه رۆژێن ئه‌ول و داویێ‌ ب رۆژی دبن بخۆ خودان خێر خێرا دكن هه‌ر چ رۆژا ب رۆژی بن باشه‌، لێ‌ چله‌گر فه‌ره‌ هه‌ر چله‌یێ‌ زڤستانێ‌ و چله‌یێ‌ هاڤینێ‌ ب رۆژی بن و بۆ ماوه‌یێ‌ بیست سالا هه‌ر دوو چله‌یێ‌ زڤستانێ‌ و هاڤینێ‌ ب رۆژی بن ژ نووكا دبێژنێ‌ چله‌گر، ئانكو هه‌ر كه‌سێ‌ ڤان رۆژیا بگرت نابته‌ چله‌گر ته‌نها ئه‌و كه‌سێ‌ پێگیری رۆژی گرتنێ‌ بت بۆ ماوێ‌ (20)سالا رۆژیێن چله‌یێ‌ هاڤینێ‌ و زڤستانێ‌ ب رۆژێ بن دبێژنێ‌ چله‌گر.\n\nڕێوڕه‌سمێن جه‌ژنا چلێ زڤستانێ:\n\n ڕێوڕه‌سمێن ڤێ‌ جه‌ژنێ‌ هه‌روه‌كی یێن جه‌ژنا چله‌یێ‌ هاڤینێ‌ نه‌ ل په‌رستگه‌ها لالش دئێنه‌ گێڕان، و لڤێ‌ جه‌ژنێ‌ هنده‌ك ڕێوڕه‌سمێن تایبه‌ت دئێنه‌ گێڕان. هه‌ر وه‌كی ڤان سه‌به‌قا ژ ئه‌ده‌بێ دینێ ئێزدییان دبێژت:\n\nمه‌له‌ك فه‌خڕه‌دین دنگ هلتینه‌\n\nهنجیێ خاترا من تێ ببینه‌\n\nدلێ چلله‌ گڕه‌ نا ئیشینه‌\n\n*   *   *\n\nچلله‌گر ب رۆژینه‌\n\nفه‌رزێن خۆ ب جی تینه‌\n\nئه‌ون جندیێن سلتینه‌\n\n*   *   *\n\nبشه‌ڤ رۆژ ب رۆژینه‌\n\nئه‌وان فتار نینه‌\n\nئه‌و جندیێن سلتان ئێزینه‌\n\n‏‎وه‌ك دیار ئه‌ڤ جه‌ژن و چله‌ ب ده‌مێ ڤه‌ یه‌ گرێدایه‌ ل ڤان چل رۆژێن سڕ و سه‌قایه‌كی زۆر سار ب رۆژی دبن بۆ خودێ دوماهیكا رۆژیا دكه‌ن جه‌ژن، هه‌ر ئێزدیه‌كی هه‌ی ڤێ‌ جه‌ژنێ‌ ل ئێك و دوو پیرۆز دكن، نه‌خاسمه‌ پتریا خه‌لكێ‌ دچنه‌ جه‌ژنا بابه‌ شێخ و ل وێده‌رێ‌ شریناهیه‌كێ‌ دخۆن و جه‌ژنا وی پیرۆزدكن، هه‌روه‌سا لناڤ گوندیا ژی هه‌ر كه‌سه‌كی چله‌ گرتی گوندی و كه‌س و كارێن وی دچنه‌ مالا وی جه‌ژنا وی پیرۆز دكن و دلخۆشیا خۆ ده‌ردبڕن بۆ ڤێ‌ خێرا كری و كارێ‌ پیرۆز ئه‌نجام دایی، بۆ به‌رهه‌ڤكرنا ڕێوڕه‌سمێن جه‌ژنا چله‌ی هه‌ر سال به‌ری ده‌سپێكرنا جه‌ژنێ ب دوو رۆژا د بیته‌ رێكه‌فتی 31/ 1 ێ پشتی نیڤرۆ ئختیارێ مه‌رگه‌هێ و جۆقه‌تا وی و ده‌سته‌كا قه‌والا و شكه‌ستی و كۆچه‌ك و خلمه‌تكار دێ به‌ر ب گه‌لییێ لالشا نوورانی ڤه‌ چن و ب حازربوونا مه‌تبه‌خچیێ مالا شێخادی ئه‌ڤ ڕێوڕه‌سمێن ئۆلی ل لالشێ بۆ ماوێ دوو رۆژا و رۆژا سێیێ عیده‌ 2/2 و هه‌ر بڤێ هه‌لكه‌فتێ هنده‌ك ژ مله‌تی و هه‌ر كه‌سێ بڤێت دچنه‌ لالش، ژبه‌ركو ڕێوڕه‌سمێن دورست یێن ڤێ‌ جه‌ژنێ‌ ل په‌رستگه‌ها لالش دئێنه‌ گێڕان، جه‌ژنا چلێ‌ زڤستانێ‌ ل رۆژا داویێ‌ ژ چله‌ی دبته‌ جه‌ژن و دبێژنێ‌ جه‌ژنا چلێ‌ زڤستانێ‌. ڕێوڕه‌سمێن وێ‌ بۆ ماوێ‌ دوو رۆژان ل په‌رستگه‌ها لالش و ده‌ڤه‌رێن ئێزیدیان دئێنه‌ گێڕان. هه‌ر هێڤار ل په‌رستگه‌ها لالش سه‌ما ژبال زه‌لامێن ئۆلی ڤه‌ دئێته‌ كرن و ئه‌ده‌بیاتا ئۆلی ب ده‌ف و شبابان دئێته‌ گۆتن.\n\n‏‎فه‌رزێت خۆ ب جێكه‌ و ده‌رباز به‌\n\n‏‎هه‌ڕه‌ لالشا نوورانی ئێ پێخواز به‌\n\n‏‎دا ل ئاخڕه‌تێ خێرا ته‌ یه‌ ناس به‌\n\n‏‎هه‌ر بوزانین ل رۆژانێن چله‌ی هه‌ر رۆژ گونده‌ك قه‌ستا به‌ر سجادا مه‌لك فه‌خردین دكه‌ن و دچنه‌ سه‌ر چله‌یێ بابا شێخ و هنده‌ك ژ خێر و خێراتێن گوندی د گه‌هینن جهێ بابا شێخ لێ ئاكنجی بۆ فتارا بابا شێخ، داكو بڤێ هه‌لكه‌ڤتێ خێڕه‌ك ب گه‌هت گوندییا و ئێزدییان و داخازێ ژ بابا شێخ دكه‌ن دوعایه‌كێ بۆ گوندێ وان ب كه‌ت، بابا شێخ ژی به‌راته‌كێ پێشكێشی مجێورێ گوندی د كه‌ت و دگه‌ل دانا به‌راتێ ئه‌ڤێ دوعایا ئیختیارێت ب سور و كه‌ڕه‌م و رۆناهی بۆ مجێوری و رێهسپی و گوندیا د بێژت: \n\n‏‎یا خودێ توو ب ده‌یه‌ خاترا ناڤێ خۆ\n\n‏‎خاترا خودان خاترا خاترا عه‌زیز یا خۆ\n\n‏‎خاترا وان ئێ ل نك ته‌ ب خاتر\n\n‏‎خاترا چلێ عه‌ردا چلێ عه‌سمانا\n\n‏‎خاترا چلێ شێخادی چلێ مه‌لك شێخ سن\n\n‏‎خاترا چلێ داود چلێ بازید\n\n‏‎خاترا چلێ كانیا سپی\n\n‏‎خاترا چل مێرێت ل به‌ر سجادا مه‌لك فه‌خڕه‌دین\n\n‏‎ڤێ عیدا چلێ زڤستانێ توو ده‌ریه‌كی خێرێ ده‌ریه‌كی ڕه‌حمێ ڤه‌كه‌ی ل ڤێ دنیایێ و ل حالێ ئێزدییان ب پرسی و تفاقه‌كێ د ناڤ ئێزدییانكه‌ی و سوڕ و كه‌ڕه‌مێت باتنی ل ئێزیدخانێ ڤه‌گه‌رینی و چرایێ لالشێ و چرایێ ئێزیدخانێ و هه‌ر هه‌فت زێوێت مه‌رگه‌ها شێخادی گوڕی و رۆناهیكه‌ی و ئختیارێت مخفی سوڕ داهر و باقی كه‌ی دلێ مه‌ و ئێزیدخانێ پێ خۆشی و شاهی كه‌ی- سعود و خه‌لاتێت باتنی ل ئێزیدخانێ ڤه‌گه‌رینی زوو نه‌ده‌ڕه‌نگ هه‌ر وه‌كی ڤان سه‌به‌قا ژ ئه‌ده‌بێ دینێ ئێزدییان دبێژت:\n\n‏‎فه‌رزێت خۆ ب جێكه‌ و ده‌رباز به‌\n\n‏‎هه‌ڕه‌ لالشا نوورانی ئی پێخواز به‌\n\n‏‎دا ل ئاخڕه‌تێ خێرا ته‌ یه‌ ناس ب"
          },
          {
            "title": " 4-1-7. جه‌ژنا رۆژیێن ئێزی ",
            "content": "\n\nئێزدی وه‌ك دینه‌كی گه‌له‌ك كه‌ڤنار و دیرین و گرێدایی دیاردێن سروشتی و گوهۆڕینین فه‌له‌كی یه‌، مه‌ گه‌له‌گ جه‌ژن و هه‌لكه‌فت و ڕێوڕه‌سمێن دینی هه‌نه‌ دسالی دا و دچارچووڤێ ب رێڤه‌برن و په‌یڕه‌وكرنا ڤان جه‌ژن و هه‌لكه‌فتێن و رێوه‌رسمێن هه‌نی، كه‌ڤناری و دیرینیا مله‌تێ ئێزدی ب رون و ئاشكه‌رایی دیار دبت و لپێ ڕه‌سه‌ناتی و كه‌ڤناتیا ڤان رێوره‌سمان دیرۆكا ڤی دینی دزڤرت بۆ هه‌زارین سالان ئه‌م ئێزدی ژ كه‌ڤنترین مله‌تێن مایین ل ده‌ڤه‌رێ و رێوه‌رسمێن مه‌نه‌ زێده‌باری تێكستێن مه‌ یێن دینی كو ب شێوه‌یه‌كی رون و ئاشكه‌را خۆدیناسییا ئێزدییان تێدا دیار دبت، رۆژیێن ئێزی ئێك ژ رێوه‌رسمێن ئێزدییانه‌ یێن هه‌ری گرنگ و پیرۆز یێن گرێدایی گوهۆڕینێن ڤه‌له‌كی ناڤێ ئێزدییان هاتییه‌ ژ ناڤێ: ئێزی-ئێزد-ئێزدان خودا ئانكو خودێ و ژێ تێكستی دینێ ئێزدییان هاتییه‌.\n\nد باوه‌رییا ئێزدییان دا ئێزدی ناڤه‌ك ژ ناڤێن خودێ ته‌عالا یه‌ وه‌كی ل ڤێ سه‌به‌قا قه‌ولێ هه‌زار و ئێك ناڤ:\n\nب ده‌ستوری خۆدێ\n\nسلتان ئێزی بخۆ پادشایه‌\n\nهه‌زار و ئێك ناڤ ل خۆ دانایه‌\n\nناڤێ مه‌زن هه‌ر خۆدایه‌\n\n*   *   *\n\nیا سلتان ئێزی تو وێ ل عه‌ردا تو وێ ل عه‌زمانا\n\nتو وێ ل به‌حرا تو وێ ل بنیانا\n\nتو وێ ل زارا تو وێ ل زمانا\n\nمرازا ئه‌م ژ ته‌ دخوازن دین و ئیمانه‌\n\n*   *   *\n\nپه‌دشێ من هه‌زار و ئێك ناڤه‌\n\nئه‌ڤ دنیا ل باوی سه‌عه‌ت و گاڤه‌\n\nئه‌وی هاوا كڕه‌ بوك و ئاده‌م كڕه‌ زاڤه‌\n\nهه‌ر سه‌باڕه‌ت رۆژیێن ئێزی وه‌ك هاتییه‌ دیاركرن كو ژ گرنگترین ڕێوڕه‌سمێن دینی یه‌ و پێتڤی یه‌ ل سه‌ر  هه‌ر تاكه‌كه‌ی ئێزدی سێ رۆژا ب رۆژی بت بۆ ئێزی (خودا) كو ناڤێ وان دیارن رۆژیێن ئێزی نه‌ كو رۆژی دئێن گرتن ل رۆژێن (سێشه‌مبوو و چارشه‌مبوو و پێنجشه‌مبوو) ئینییا ئێكێ ژ هه‌یڤا كانوونا ئێكێ یا شه‌رقی، كو هیچ خوارن و ڤه‌خوارن نابت دڤان رۆژییان دا، ئانكو ژ پاشیڤێ تاكو شیڤێ رۆژ ئاڤا بوونی خوارن تێته‌ خوارن، و دڤێت تاكی ئێزدی ل به‌راته‌كی رۆژییا خۆ ته‌مام كه‌ت به‌ری خوارنێ ئانكو وی به‌ به‌راتی ماچ كات.  و ژبلی رۆژیێن ئێزی رۆژیێن خیرا ژی هه‌نه‌ كو هه‌ر كه‌سه‌كی ئێزدی دكاڕه‌ ژ خۆرا چه‌ندێن رۆژیێن دی بگڕه‌ دبێژنێ رۆژیێن بخێر، و نه‌هێنی و گرنگیا گرتنا رۆژیێن ئێزی گرێدایی رۆژا چارشه‌مبویێ نه‌ كو تێته‌ هژمارتن ئێكه‌م چارشه‌مبوویا ژ سالا نوورانی شه‌مسانی میترانی-میه‌رانی كو ئه‌و چارشه‌مبوو كورترین رۆژه‌ ژ هه‌موو سالی و هه‌روه‌سا سارترین رۆژه‌ ژی چنكو دكه‌فته‌ وه‌رزێ زڤستانێ، و دیسا نه‌هێنی و گرنگیا وی ئه‌وه‌ كو هه‌موو ڕێوڕه‌سمێن یێن دینی پێتڤی نه‌ بكه‌فنه‌ رۆژا چارشه‌مبوویێ، ئانكو ژبلی رۆژا چارشه‌مبوویی هیچ جه‌ژن و هه‌لكه‌فته‌كا دینی چێنابت بۆ نموونه‌ ( رۆژیێن ئێزی رۆژێن سێ شه‌مبوو و چارشه‌مبوو و پێنچشه‌مبوو) نه‌ و هه‌روه‌سا رۆژیێن خدرالیاس ژی رۆژێن (دووشه‌مبوو و سێشه‌مبوو و چارشه‌مبوو) نه‌ و دیسان جه‌ژنا سه‌رێ سالی ئانكو جه‌ژنا چارشه‌مبویا سۆر دكه‌فته‌ چارشه‌مبویا ئێكێ و نیسانا شه‌رقی.\n\nهه‌روه‌سا دناڤ تێكستێن  دینی دا هاتییه‌ بناڤێ چارشه‌مبوویا سه‌ری نیسانی، و ل سه‌ر  ڤی بنیاتی رۆژا چارشه‌مبووی تایبه‌تمه‌ندیا خۆ یا گرنگ هه‌یه‌ د ناڤ دینی ئێزدییان دا، كو هه‌موو ڕێوڕه‌سمێن دینی ژبلی رۆژا چارشه‌مبوویێ هێچ گرنكی و ڕه‌سه‌ناتییا خۆ نینه‌، له‌وما دبێژنی چارشه‌مبوویا نورانی.\n\nرۆژیگرتن  ل جه‌م ئێزدییان:\n\nرۆژیگرتن ل جه‌م ئێزدییان فه‌رزه‌كه‌ ژ فه‌رزێن ته‌ریقه‌تێ، هه‌ر ئێزدیه‌ك دڤێت سێ رۆژیان بۆ خودێ مه‌زن و دلۆڤان بگرت دبێژنێ رۆژیێن ئێزی ئانكو رۆژی گرتن بۆ خودێ، رۆژیێن ئێزدی سێ رۆژن و رۆژا چارێ جه‌ژنه‌، ئه‌ڤ جه‌ژنه‌ دكه‌فته‌ دئینییا ئێكێ ژ مه‌ها كانوونا ئێكێ ب هژمارا رۆژهه‌لاتی هه‌ر سال ئانكو رۆژێن (سێشه‌مبوو و چارشه‌مبوو و پێنچشه‌مبوو)ێ رۆژینه‌ و ئینیێ جه‌ژنه‌.\n\nوه‌كی ل قه‌ولێ مه‌ها دیار دكت:\n\nهات مه‌ها بناڤ ڕه‌مانه‌\n\nل سه‌ر یازده‌ مه‌ها دگێڕانه‌\n\nرۆژیێن ئێزی سه‌تقه‌ و حه‌یا و ئیمانه‌\n\nژبه‌ر كانون قانوونه‌ و بنیاته‌ هه‌ر دوانزده‌ مه‌هانه‌ و قه‌ول په‌سند دكت:\n\nژ قه‌ولێ شێخ فه‌خرێ زه‌رگونه‌\n\nهه‌ر یه‌ب حه‌رفه‌ و یه‌ب ناس بوونه‌\n\nبنیاته‌ هه‌ر دوانزده‌ مه‌ها كانوونه‌\n\nل ڤان هه‌ر سێ رۆژا ئێزدی رۆژیان دگرن ئه‌ڤ رۆژی گه‌له‌ك دكه‌ڤنن هزرا گرتنا ڤان رۆژیا دزڤرته‌ وێ چه‌ندێ كو ژ كه‌ڤندا ده‌می دیتین رۆژ بۆ رۆژێ، رۆژ یێ كورت دبن، كه‌فتنه‌ گۆمانا هندێ كو رۆژ ئێدی نامینیت و تاریستان دێ جیێ رۆناهییا رۆژێ گرت وه‌ك هیڤیه‌ك ژ خودێ كرن، رابوون سێ رۆژی ژێرا گرتن، تاكو چاڤێ رۆژێ هندانه‌بت و هه‌رده‌م ب خێر و به‌ڕه‌كه‌تا وێ شادببن، پشتی كو زانیین ئیدی رۆژ دێ به‌ر ب درێژبوونێ دچن ژ كه‌یڤان دا كرنه‌ جه‌ژن، پشتی جه‌ژنێ ئێكسه‌ر ده‌مێ رۆژان زێده‌ دبن ئانكو ڤێ جه‌ژنێ گرێدانه‌ك دگه‌ل ده‌می و سرۆشتی هه‌یه‌، ئه‌ڤ رۆژی گه‌له‌ك د كه‌ڤنن هزرا گرتنا ڤان رۆژیان كو خێڕه‌كا مه‌زنه‌ بۆ وی كه‌سێ رۆژیان بگرت، كو مرۆڤ بڤێ چه‌ندێ فه‌رزه‌كی ئۆلا ئێزدییاتییێ بجێ دئینت و هه‌ستێ مرۆڤی به‌رامبه‌ر كه‌سانێن هه‌ژار و به‌لنگاز زێده‌ دكه‌ت و مرۆڤی هاندده‌ت كو هاریكاریا وان بكت، دیسا ل قه‌ولێ (هه‌زار و ئیك ناڤ) هنه‌ر بۆ كه‌رامه‌تا سلتان ئێزی دیار دكت وه‌كی ل ڤان سه‌به‌قا:\n\nشه‌هید پێخه‌مبه‌ر ب وێ كاسێ دبوو مه‌سته‌\n\nئه‌وی نه‌ پێ هه‌بوو نه‌ ده‌سته‌\n\nسلتان ئێزی رۆنایه‌ك لبه‌ر دخسته‌\n\n*   *   *\n\nئه‌وێ ژ سلتان ئێزی خواست بوو كه‌ڕه‌مه‌\n\nبۆ هه‌قیا خودێ ل هه‌موو ده‌مه‌\n\nسێ رۆژی گرتن گوت: ئه‌فه‌ فه‌رزه‌ ل سه‌ر مه‌\n\nرۆژیێن ئێزی رامان و پیرۆزی:\n\nلگۆر میتولۆژیا ئێزدییان رۆژیێن ئانكو رۆژی گرتن بۆ خۆدێ، ژبه‌ر كو هه‌ر مله‌ته‌كی بیروباوه‌ر و هنده‌ك تایبه‌تمه‌ندی و هزر و بیرێن خۆ هه‌ینه‌، و ب وان تایبه‌تمه‌ندیا و داب و نه‌ریتا ژ مله‌ت و ئایینێن دن دهێنه‌ ڤاڤارتن و جوداكرن و ناسین، و ئێزدی ژی وه‌ك ئایین یان بیروباوه‌ر و هزر و بیرێن تایبه‌ت هه‌ینه‌ و باوه‌ری و پێگیریه‌كا بهێز پێ هه‌بیه‌ و ژوان بیروباوه‌ران رۆژی گرتن و جه‌ژنا رۆژیانه‌.\n\nرۆژی گرتن وه‌ك ئه‌زموونه‌كی یه‌ مرۆڤ ب دل و ده‌روون رۆژی دبت و هه‌روه‌سا شكاندنا نه‌فسا خۆ یه‌ به‌رامبه‌ر رێنمایێن خودێ په‌رێسیێ وه‌ك تاقیكرنه‌ك ب كه‌ساته‌یا خۆ ژبۆ دیاركرنا چه‌ندیا پێگریا وی/وێ ب رێنمایێن رێیا خودێ و تاچی راده‌ی دكارت خۆ قورتال بكت ژ كارێن خراب ل ده‌مێ روودده‌ن له‌ورا رۆژی گرتن ب مه‌زنترین ئه‌زمون دئێته‌ هژمارتن كو مرۆڤ ب نه‌فسا خۆ دكت، له‌وا ئێزدی وه‌كو هه‌ر مله‌ته‌كی ل سه‌ر روویێ ڤێ كنیاتێ رۆژیا دگرن وه‌ك دیارده‌كا مرۆڤایه‌تیێ  هه‌ر ژ كه‌ڤندا و هه‌تا نهۆ دئێنه‌كرن ئه‌ڤ رۆژینه‌ گه‌له‌ك كه‌ڤن و دێرینن و هزرا گرتنا ڤان رۆژیان دزڤرنه‌ وێ چه‌ندێ ده‌مێ كو دیتین رۆژی بۆ رۆژی یێ گورت دبن ڤێجا كه‌فتنه‌ كۆمانا هندێ كو رۆژ ئێدی نامینت و تاریستام دێ جیێ رۆناهییا رۆژێ گرت، ئه‌ڤجا وه‌ك هیڤیه‌ك ژ خودێ را د وی ده‌می دا رابوون سێ رۆژی ژێرا گرتن تاكو چاڤێ رۆژێ هندا نه‌بت و هه‌رده‌م ب خێر و به‌ڕه‌كه‌تا وێ شاد بین پشتی كو زانین ئێدی رۆژ یێ به‌ر ب درێژبوونێ دچن ژ دلخۆشیێ دا كرنه‌ جه‌ژن.\n\nده‌مناسین ل رۆژی و جه‌ژنا رۆژیێن ئێزی:\n\nمله‌تێ ئێزدی هه‌ر ژ كه‌ڤندا هژماڕه‌كا جه‌ژن و هه‌لكه‌فتان هه‌یه‌، زوربه‌یا جه‌ژنێن ئێزدییان گریدایی سرۆشتی نه‌، جه‌ژنا رۆژیێن ئێزی ژی ئیك جه‌ژنێن كه‌ڤنار یێن مله‌تی ئیزدی یه‌. جه‌ژنا رۆژیێن ئێزی ئێكه‌ ژ جه‌ژنێن پیرۆزێن ئایینی ئێزدییان و فه‌رزه‌كه‌ ژ فه‌رزێن ته‌ریقه‌تێ، جه‌ژنا رۆژیا دناڤ گه‌له‌ك مله‌ت و ئۆلان دا هه‌یه‌ و هه‌ر ئێك ب ڕه‌نگه‌كی ڤێ جه‌ژنێ دگێرت، ل جه‌م ئێزدییان جه‌ژنا رۆژیان گه‌له‌ك یا كه‌ڤنه‌ و هزرا گرتنا رۆژیان هاتییه‌ ژ دیارۆكێن سروشتی و گرێدایه‌ ب گه‌ردوونناسیێ ڤه‌ و زڤرینا ئه‌ردی لدۆر رۆژێ، ژبه‌ر پیرۆزییا رۆژێ د مه‌ها كانوونا ئێكێ دا دێ سێ رۆژیان بۆ (ئێزی - خودێ)گرن ودبێژنه‌ ڤان رۆژیان (رۆژیێن ئێزی) ئه‌ڤ جه‌ژنه‌ پشتی سێ رۆژێن رۆژیان دئێنه‌ كرن ئانكو رۆژێن سێ شه‌مبوویێ و چارشه‌مبوویێ و پێنچ شه‌مبوویێ رۆژینه‌ و ئینیێ جه‌ژنه‌، وه‌كی د ڤێ سه‌به‌قا ژ قه‌ولێ (قه‌ڕه‌ ده‌نگزی تاری)دا خویا دبت:\n\nهه‌ر سێ رۆژێن جدیده‌\n\nئه‌م سێ رۆژا دگرن بۆ سلتان ئێزدیده‌\n\nسبه‌ها ئینیێ ل مه‌عیده‌\n\nرۆژیێن ئێزی (رۆژیێن نه‌گورن) هه‌رسال د ئینیا ئیكێ دا ژ مه‌ها كانوونا ئێكێ ب هژمارا رۆژهه‌لاتی وه‌كی ژ قه‌ولێ مه‌ها دهێته‌ دیاركرن.\n\nژ قه‌ولێ فه‌خرێ زه‌رگوونه‌ هه‌ر یه‌ ب حه‌رفه‌ یه‌ ب ناسبوونه‌ بنیاتا هه‌ر دوازده‌ مه‌ها كانوونه‌ وه‌كی د قه‌ولێ قه‌ڕه‌ ده‌نگزێ تاریدا هاتییه‌ دیاركرن.\n\nهه‌ر سێ رۆژی دفه‌رزن ل سه‌ر ئێزدییان دفه‌رن دا ئه‌و ئیمانێ ژ خورا ژێ هلگرن جونكی ڤان هه‌ر سێ رۆژان دا دبته‌ دوورترین ماوه‌ دناڤبه‌را ئه‌رد و رۆژێ دا ڤان هه‌ر سێ رۆژیان په‌یوه‌ندیه‌كا راسته‌خۆ ب گهۆرینا ده‌مێن سالێ ڤه‌ هه‌یه‌ له‌وما ل هه‌ر رۆژه‌كێ ژ رۆژیێن ئێزی ( سێشه‌مبوو و چارشه‌مبوو و پێنجشه‌مبوو)ێ دیارده‌یه‌كا گه‌ردوولی چێدبت ئه‌و ژی ستێرن بناڤ (پیرۆ، ته‌رازوو، قورغ) دیار دبن ئه‌ڤ هه‌ر سێ ستێر دپیرۆزن، به‌لێ ل رۆژا ئێكێ ژ رۆژیێن ئێزی رۆژا سێ شه‌مبوویێ ل ده‌مێ فتارێ ل گه‌ل رۆژئاڤا ل عه‌زمانی(پیرۆ) یه‌ خویایه‌ و دیار دبن و ل رۆژا دوویێ رۆژا چارشه‌مبوویێ دگه‌ل رۆژئاڤا (پیرۆ، ته‌رازوو) هه‌ردوو پێكڤه‌ دخویانه‌ و دیاردبن و ل رۆژا سیێ رۆژا پێنچ شه‌مبوویێ دگه‌ل رۆژئاڤا (پیرۆ، ته‌رازوو، قورغ) دگه‌ل ئێك خویا دین و دچنه‌ ئاڤا و شه‌ڤه‌كێ دا و رۆژا چارێ دبته‌ جه‌ژن له‌وما ئه‌ڤ هه‌ر سێ رۆژیێن ئێزی دكه‌فنه‌ د كوورترین ده‌مێ سالێ دا.\n\nرۆژیێن ئێزی وه‌ك فه‌رز:\n\nرۆژیگرتن  ل جه‌م ئێزدییان فه‌رزه‌كه‌ ژ فه‌رزێن ته‌ریقه‌تێ، فه‌ره‌ ل سه‌ر  هه‌ر ئێزدیه‌ك پێگیری ب ڤی فه‌رزی بكه‌ت و ب خیڕه‌كا مه‌زن دئێته‌ هژمارتن، دڤێت سێ رۆژیان بۆ خودێ بگرت دبێژنێ رۆژیێن ئێزی ئانكو رۆژی گرتن بۆ خودێ، رۆژیێن ئێزی سێ نه‌ و رۆژ چارێ جه‌ژنه‌، ئه‌ڤ جه‌ژنه‌ دكه‌فته‌ دئینی یا ئێكی ژ مه‌ها كانوونا  ئێكێ  ب هژمارا رۆژهه‌لاتی ئانكو رۆژێن ( سێ شه‌مبوو و چارشه‌مبوو و پێج شه‌مبوو)ێ رۆژینه‌ و ئیننێ جه‌ژنه‌.\n\nئه‌ڤ هه‌ر سێ رۆژیێن ئێزدی تێدا رۆژیان دگرن كورترین رۆژن دسالی دا ل رۆژا جه‌ژنێ رۆژ دسه‌كنت نه‌كێم و نه‌ ژی زێده‌ دبت، پشتی جه‌ژنێ ئێكسه‌ر ده‌مێ رۆژان زێده‌ دبت ئانكو ڤێ جه‌ژنێ گرێدانه‌ك دگه‌ل ده‌می و سرۆشتی هه‌بوویه‌، ئه‌ڤ رۆژی گه‌له‌ك د كه‌ڤنن، هزرا گرتنا ڤان رۆژیان كو خێڕه‌كا مه‌زن بۆ وی كه‌سێ رۆژیان بگرت، كو مرۆڤ بڤێ چه‌ندێ فه‌رزه‌كی ئۆلا ئێزدییاتییێ بجه دئینت و هه‌ستێ مرۆڤی به‌رامبه‌ر كه‌سانێن هه‌ژار و به‌لنگاز زێده‌ دكه‌ت و مرۆڤی هاندده‌ت كو هاریكاریا وان بكه‌ت.\n\nل ده‌مێ هاتنا رۆژیێن ئێزدی: \n\nرۆژیگرتن گه‌له‌ك مفا هه‌ینه‌ بۆ نموومه‌ ژ ئالییێ ئایینی ڤه‌ خێڕه‌كا مه‌زنه‌ بۆ وی كه‌سێ ڤان رۆژیان بگرت ژبه‌ر بڤێ چه‌ندێ مرۆڤ فه‌رزه‌كا ئۆلا ئێزدییاتییێ بچه دئینیت فه‌رزه‌كا ته‌ریقه‌تێ و هه‌ر فه‌رزه‌ك نزیك بوونه‌ بۆ خودێ، ژ ئالییێ جڤاكی ڤه‌ هه‌ستی مرۆڤی به‌رامبه‌ری كه‌سانێن هه‌ژار و به‌لنگاز زێده‌ دكه‌ت و مرۆڤی هاندده‌ت كو هاریكاریا وان بكه‌ت و خوه‌ ژ هه‌موو كارێن خراب و گونه‌ه و به‌دكاریا دووربكه‌ت و خێر و خیراتا بكه‌ن، و دیسا ل رۆژا جه‌ژنێ ئه‌گه‌ر ئاریشه‌ك ل گوندی هه‌بت چاڕه‌سه‌ردكه‌ن و دلێ هنده‌كا ژ ئێك مابت لێك خوه‌ش دبت، به‌لێ بێ گۆمان ژ ئالییێ ساخله‌میێ ڤه‌ مفایێ خوه‌ زۆر هه‌یه‌ و خواندنا ئه‌ڤ چه‌نده‌ دووپاتكریه‌ تایبه‌ت مفا هه‌یه‌ دژی نه‌خۆشیا، به‌لێ ژ ئالییێ ده‌روونی ڤه‌ ده‌روونێ مرۆڤی ڕه‌حه‌ت دبت و هه‌ستێن مرۆڤی بتر دبن و دلۆڤانی بتر لێ دئێت و كاركردن و هزر ل جاكسازیا بتر دبت.\n\nهه‌روه‌سا ژلایێ ساخله‌میێ ڤه‌ مفایێ خۆ هه‌نه‌، هه‌روه‌سا وه‌ك دابونه‌ریته‌ك دناڤ ئێزدییان دا ده‌مێ رۆژیێن ئێزی نێزیك دبن كه‌سانێن ده‌وله‌مه‌ند و خودان شیان ده‌ستێ هاریكاریێ بۆ وان هه‌ژار و به‌لنگازان درێژ دكن.\n\n رۆژیگرتن ب ڤی ره‌نگی یه‌:\n\nپشتی نیڤا شه‌ڤێ پاشیڤێ دخۆن و دگه‌ل تاری گه‌وركێ دبته‌ ده‌ڤگرتن، ده‌ڤگرتن ژی ئه‌وه‌: نابت مرۆڤ هێچ تشته‌كی بخۆت و ڤه‌خۆت و دڤێت خۆ ژ هه‌موو په‌یڤێن خراب و گونه‌ه و به‌دكارییا دوور بكت و هێڤاری به‌ری رۆژئاڤا رۆژیگر ده‌ست و چاڤێن خۆ دشۆن و خۆ پاك و ته‌مییز دكن و به‌ر ب رۆژئاڤا ڤه‌ په‌روه‌سته‌ی خودێ دبن و دوعایا هێڤاری دكن، پشتی رۆژئاڤا دبته‌ فتار، رۆژیگر ب ده‌ستووری خودێ فتاردبن بڤی ته‌رزی بۆ هه‌ر سێ رۆژیان، هه‌ژی گۆتنێ یه‌ بۆ ڤان رۆژیان هه‌ر ماله‌كا ئێزدی ل رۆژا دوو شه‌مبوویێ سه‌ربڕه‌كێ سه‌ر ژێ دكه‌ت دبێژنێ رۆژا په‌ز كوشتنێ بۆ پاشیڤێ و فتارێ ئێزدی دگه‌ل هندێ هه‌ڤ دوو مێڤان دكن نه‌خاسمه‌ مالێن ده‌وله‌مه‌ند و دكه‌دخودا بۆ پاشیڤێ و فتارێ خوارنێ بۆ مالێن به‌لنگاز دبه‌ن. ل هێڤارا جه‌ژنێ سوكا دپێژن و هه‌ڤدوو دگێرن تاكو نانێ وان تێكه‌لی ئێك ببت، هه‌روه‌سا ژنك سه‌ڕه‌دانا گوررستانا گوندێ دكن و زیاڕه‌تی خاسا دبن ل وێده‌ر ژی (سه‌وك) نانه‌كی تایبه‌ته‌ ل جه‌ژنا دئێته‌ دروستكرن و شرینیا به‌سه‌ر هڤدوو دا بلاڤ دكن.\n\nمه‌ڕه‌م ژ رۆژیگرتنێ:\n\nژ لایه‌كی دی ڤه‌ هه‌ر ئایین و مله‌ته‌كی ب ڕه‌نگه‌كی رۆژیگرتن هه‌یه‌ و ل پێ باوه‌رییا هه‌ر ئایینه‌كی رۆژیگرتن خێڕه‌كا مه‌زنه‌ و فه‌رزه‌كا ئۆلی یه‌ پێ دئێته‌ سپاردن و فه‌ره‌ مرۆڤ رۆژیێ بگرت دا ب برسێ و به‌لنگازیێ ب حه‌سێت و ئاگه‌ه ژ خه‌لكێ هه‌ژار و به‌لنگاز هه‌بیت وه‌كی د باوه‌رییا هه‌ر ئایین و مله‌ته‌كی دا هاتی، لێ وه‌كی دیار ئێزدی دوو جۆرێن رۆژیان دگرن جۆڕه‌ك خێرن و جۆڕه‌ك فه‌رزن ئه‌ڤێن ئێزی وه‌كی مه‌ دیار كرین فه‌رزن لێ یێن خێر ژماڕه‌كا زۆرن بۆ زانین هه‌موو رۆژیێن ئێزدییان یێن خێر و فه‌رز دجێگرن ل ده‌م وه‌ختێ خۆ ل سالێ، لێ ژبه‌ر پیرۆزی و گرنگیا رۆژیا كو د باوه‌ریا ئێزدییان دا رۆژیگرتن فه‌رزه‌كا ژ فه‌رزێن ته‌ریقه‌تێ كو رێبازا ئێزدییاتییێ یه‌ و مرۆڤێ ئێزدی د ژیانا خۆدا په‌یڕه‌و دكت و بڤێ رێبازێ وه‌ك ئێزدیه‌ك دئێته‌ ناسین. دێ بینی ئێزدی به‌ری رۆژیێن ئێزی ب چل رۆژی وه‌سا خه‌لك رادبنه‌ رۆژیا و تایبه‌ت ل هێڤارا رۆژا چارشه‌مبوویێ ب رۆژی دبن كو هه‌ر كه‌سه‌ك ژماڕه‌كا رۆژیا دگرن زێده‌باری رۆژیێن ئێزی ب رۆژی دبن هه‌تا رۆژیێن ئێزی دئێن و دبته‌ جه‌ژن ئه‌ڤ ڕه‌نگه‌ رۆژی گرتن دناڤا ئۆلا ئێزدییان دا هه‌یه‌، ئه‌ڤ رۆژی بۆ خاس و باب چاكێن ئێزدییان ئه‌ڤێن بۆ خودێ ته‌عالا خۆ شكاندین و ب شه‌ڤ و رۆژ په‌روه‌سته‌ی خودێ ته‌عالا بووین دئیته‌ گرتن، ئه‌ڤ كه‌سێن رۆژیگر ژی هنده‌ك ژوان هیڤی و مرازا دخازن یێن هه‌ین نه‌ساخن هێڤیا ژ خودێ دخازن بۆ دایی و بابا، بێ زارۆكی، بۆ رزقی بۆ ته‌ناهیێ و سلامه‌تیێ و دوركه‌تن ژ قه‌دا و به‌لایه‌، هیڤی و ئومێدێن خۆ ب رێیا ڤان رۆژیا ژ خودێ ته‌عالا دخازن ب گه‌هن مرازێن خۆ، هه‌رچه‌نده‌ د باوه‌رییا ئێزدییان دا رۆژیگرتن بۆ خودێ یه‌، ئه‌ڤ چه‌ند ژی وی یه‌كی دیاردكت كو خودێ مه‌زن و پاك و دلۆڤان ژ هه‌موو خولیاقه‌تێ خۆ بتر ڤیایه‌ و حه‌ز ژێكریه‌ له‌ورا ئه‌ڤ كه‌ڕه‌مه‌ دگه‌ل كریه‌، دڤێت مرۆڤ ژی هه‌رده‌م هزرا كارێن باش بكت مینا دوعا و رۆژیگرتنێ و خێرخوازیێ ژبه‌ر ڤێ چه‌ندێ ئێزدی بتری هه‌ر ئایین و مله‌ته‌كی هه‌ی ل جیهانێ رۆژیا دگرن به‌لێ وه‌ك فه‌رز 3 رۆژیێن ئێزدی نه‌ بۆ خودێ مه‌زن و دلۆڤان دئێنه‌ گرتن به‌لێ وه‌ك خێر گه‌له‌ك رۆژی د ناڤا ئێزدییاتییًدا هه‌ینه‌.\n\nئێزدی سێ رۆژیان دگرن دبێژنێ رۆژیێت ئێزی (ئێزدان، ئێزیدا، ئێزدا) و ئه‌ڤ رۆژی دكه‌فنه‌ سێ شه‌مووبا ئێكێ ژ مه‌ها كانوونا ئێكێ ب هژمارا شه‌رقی و هژمارا میلادی (13) رۆژا ل پێش یا شه‌رقی یه‌، رۆژێن سێ شه‌مبوو و چارشه‌مبوو و پێچ شه‌مبوو رۆژی گرتنه‌ و رۆژا ئینیێ جه‌ژنا رۆژیێن ئێزی یه‌، ئه‌ڤ رۆژیێن هه‌نی بۆ ئێزی خودێ نه‌ و دباوه‌رییا  ئێزدییان دا ئێزی ناڤه‌كه‌ ژ ناڤێن خودێ، لگۆر ڤێ سبه‌قا قه‌ولی تێدا هاتییه‌ (ئێزی)ناڤه‌كه‌ ژ ناڤێن خودێ:\n\nسلتان ئێزی ب خۆ په‌دشایه‌\n\nهه‌زار و ئێك ناڤ ل خۆ دانایه‌\n\nناڤێ مه‌زن هه‌ر خودایه‌\n\nهه‌ژی ئاماژه‌پێكرنێ یه‌ كو ئێزدییان جێواز ژ هه‌موو ئۆل و مله‌تان ب شێوه‌یه‌كی گه‌له‌ك جوان و ژ هه‌ژی ناڤێ خودێ دبێژین و دئینینه‌ سه‌ر زمان و ب زمانێ خۆ یێ شرین و قه‌شه‌نگ هه‌روه‌سا یێ كو هه‌موو قه‌ول و به‌یت و تێكستێن یێن ئۆلی پێ هاتینه‌ ده‌ینان ئه‌وژی بڤی ڕه‌نگی: خودێ-یێ كو خۆ دایێ، خۆدایی، ئێزدان-یێ كو ئه‌زدایی.\n\nئه‌ڤ جه‌ژنه‌ پشتی رۆژیێن رۆژیان دهێته‌ كرن، ئه‌ڤ جه‌ژنه‌ دكه‌فیته‌ دئینیا ئێكێدا ژ مه‌ها كانوونا ئێكێ ب هژمارا رۆژه‌ه‌لاتێ رۆژا دووشه‌مبویێ سه‌ربرا سه‌ر ژێدكه‌ن، ئانكو رۆژێن: سێ شه‌مبوو و چارشه‌مبوو و پێنچ شه‌مبوویێ رۆژینه‌ و ئینیێ جه‌ژنه‌.\n\nڕێوڕه‌سمێن جه‌ژنێ: \n\n1- داب و نه‌ریتێن ئیڤارا رۆژیێن ئێزی:\n\nبێگومان مله‌تێ ئێزدی مله‌ته‌كی ب خێرن و خێری بۆ هه‌موو دنیایێ دخوازن، ڤێجا ل ئێڤارا رۆژیێن ئێزی هه‌ر ماله‌كا ئێزدی سه‌بڕه‌كێ ب خێرا ناڤێ ئێزی سه‌رژێدكن ژبۆ فتار و پاشیڤێ خۆ، هه‌روه‌سا هنده‌ك ژێ بۆ فه‌قیر و به‌له‌نگازا پێشكێش دكن و خۆ ئاماده‌ دكن ژبۆ پاشیڤێ، رۆژی گرتن ل جه‌م ئێزدییان بڤی ته‌رزی ل خوارێ یه‌ پشتی نیڤا شه‌ڤێ پاشیڤێ دخۆن و دگه‌ل تاری گه‌وركێ دبته‌ ده‌ڤكرتن ئانكو نابت مرۆڤ هێچ تشته‌كی بخۆت و ڤه‌خۆت و دڤێت خۆ ژ هه‌موو په‌یڤێن خراب و گوننه‌ه و به‌دكاریا دوور بكه‌ت، هه‌روه‌سا هاژ ئاخڤتنا خۆ هه‌بن و خۆ ژ تێكه‌لیێن سكسی و تشتێن خراب و دووربكن، كه‌سێ عه‌مرێ وان بچوك یان ژی گه‌له‌ك مه‌زن و كه‌سێن نه‌خۆش و ب دووگیان و شیردایی (ژنا شیری دده‌ته‌ زارۆكێ ژنوو بووی) مه‌جبورن رۆژیان بگرن.\n\n2- فتارا رۆژیێن ئێزی:\n\nهێڤاری به‌ری رۆژئاڤا رۆژی گر ده‌ست و چاڤێن خۆ پاك و ته‌میز دكت و په‌روه‌سته‌ی خودێ دبت و دبێژیت: یا خودێ و خودانێ رۆژیان تو رۆژیا من ژ منڕه‌ قه‌بوولكی و دچت ل توركێ به‌راتا زیاره‌تی و تواف دبت و فتارا خۆ دخۆت و هه‌ر سێ رۆژیان بڤی ته‌رزی دبته‌ سه‌را.\n\n3- ل هێڤارا رۆژا جه‌ژنێ:\n\nپشتی هه‌ر سێ رۆژی ته‌مان دبن و ل هێڤارا جه‌ژنێ، هه‌موو ئێزدی ژبۆ جه‌ژنێ خۆ ئاماده‌ دكن، چنكو جه‌ژنه‌كا مه‌زنه‌ د باوه‌رییا ئێزدییان دا، كابانیێن هه‌موو مالێن ئێزدییان نانه‌كی تایبه‌ت دپێژن و دبێژنێ سه‌وك و پاشی هه‌موو گوندی ئه‌وان سه‌وكا ل هه‌ڤدوو دگه‌رینن تا كو نانێ وان تێكه‌لی یه‌ك ببت و دلێ وان ل هه‌ڤ خۆش ببت بۆ بتر مكومكرنا باوه‌ریێ و به‌هێزكرنا په‌یوه‌ندیان دناڤبه‌را وان دا. دیسان خوارنێن جۆراو و جۆر ب ئه‌ڤێ هه‌لكه‌فتێ چێ دكه‌ن، هه‌روه‌سا مجێورێن هه‌ر گونده‌كی چرایێن خاسا ڤێدخێن.\n\n4- ل سبه‌ها رۆژا جه‌ژنێ:\n\nل سبه‌یكا جه‌ژنێ هه‌موو ئێزدی جه‌ژنا هه‌ڤ پیرۆز دكن و قه‌ستا نیشانگه‌هێن خاس و چاكا دكن و لێ زیاڕه‌ت دبن و دلێن خۆ لێك خۆش دكن و هه‌ر ماله‌ك سبه‌یكا جه‌ژنێ زادێ خۆ دبه‌نه‌ به‌ر نیشانگه‌هێن خاسێ گوندی و هه‌موو پێكڤه‌ دخۆن.\n\nل سبه‌ها رۆژا جه‌ژنێ به‌ری رۆژ ده‌ركه‌فتنێ ژن قه‌ستا زهه‌مانێ گوندی دكن و هنده‌ك تشتان ب خێرا مریێن خۆ ل سه‌ر  هه‌ڤ دگه‌رینن و غه‌ریبیێ و لاڤژه‌ ل سه‌ر  گۆرێن مریێن خۆ د لۆرینن، هه‌روه‌سا ل سبه‌ها جه‌ژنێ مجێور و گه‌ل هه‌موو ریهسپێن گوندێ ل جیه‌كی ل هه‌ڤ كۆم دبن، پاشی پێكڤه‌ ل جه‌ژنا هه‌موو مالێن گوندی دگه‌رێن و ل ئێك و دوو دبنه‌ مێڤان و جه‌ژنا هه‌ڤ پیرۆز دكن و ژ ئالییێ دن گه‌نج و لاو و زارۆك ل كۆلانێن گوندی مال ب مال دگه‌رێن بڤێ هه‌لكه‌فتێ  كه‌یفخۆشن.\n\n1- ل سبه‌یكا جه‌ژنێ ئێزدی جه‌ژنا ئێك و دوو پیرۆز دكه‌ن و دلێن خۆ خۆش دكه‌ن.\n\n2- هه‌روه‌سا ژنك سه‌ڕه‌دنا زهه‌مانی یان گۆرستنا گوندی دكه‌ن و زیاڕه‌تی خاسا دبن، ل وێده‌رێ ژی سه‌وك (نانه‌كی تایبه‌ته‌ ل جه‌ژنه‌ دئێته‌ دروستكرن) و شرینیا و زادی ب خێرا مریێن خۆ دده‌ن و بسه‌ر هه‌ڤ جوو دا به‌لاڤ دكن.\n\n3- مجێور چرایێن خاسێن گوندی ڤێدخێن\n\n4- رۆژا جه‌ژنێ هه‌ر ماله‌ك زادێ خۆ دبه‌ته‌ به‌ر نیشانگه‌هێن خاسی گوندی و هه‌موو پێكڤه‌ دخون.\n\n5- مینا هه‌ر جه‌ژنه‌كا دی، ل سبه‌یكی، گوندی نیشانگه‌هێن خاسێن خۆ زیاڕه‌تدكن، پاشی كۆم-كۆم دچنه‌ جه‌ژناننێ، بۆ ده‌مێ نیڤرۆ زه‌لام ل جڤاتا گوندی دچڤیێن و  فراڤینیێ پێكڤه‌ دخۆن، هه‌كه‌ هات و ئاریشه‌ك دگوندیدا هه‌بوو، دوێ جڤینێدا چاره‌دكه‌ن."
          },
          {
            "title": " 4-1-8. جه‌ژنا بێلندێَ ",
            "content": "\n\nجه‌ژنا بێلندێ گه‌له‌ك یه‌ بناڤ و ده‌نگه‌ ژبه‌ركو عیده‌كه‌ گه‌له‌كه‌ كه‌ڤنه‌ و گه‌له‌ك ئۆل و مه‌زهه‌ب و نه‌ته‌وه‌ ئه‌ڤێ عیدێ دگێرن، ڕێوڕه‌سمێن بێلندێ دناڤا هه‌موو خه‌لكێ دا هه‌نه‌ وه‌كی ئێكبن د نێزیكی ئێكن، ژبه‌ركو ئه‌ڤ عیده‌ گه‌له‌ك یه‌ كه‌ڤنه‌ و گه‌له‌ك شاخ و رامان ژێ دچ، ژوانه‌ دبێژن ده‌مێ نوبونا رۆژێ یه‌ یانژی ده‌مێ داهربوونا باتنێیه‌ و هنده‌ك پێخه‌مبه‌را و چاكێن خۆدێ یه‌ له‌وما هنده‌ك مله‌تان یا كرینه‌ ژ دایك بوونا وان پێخه‌مبه‌ر و جاكێن خودێ، ژ ئالییه‌كی دیڤه‌ ئه‌گه‌ر بێین و به‌رێ خۆ باش بده‌ینه‌ عیدا بێلندێ دێ بینین رامانا نووبونێ دده‌ت چی نوبونا رۆژێ بت ئانكو درێژبت یانژی نوبونا وه‌رزێ سالێ بت و هێدی هێدی سر و سه‌قه‌م و سه‌رما نه‌مینت ئانكو گرێدانه‌ك ب سروشتێ ڤه‌ و كۆمه‌لا راژێ ڤه‌ دئێته‌ گرێدان، رامانا وێ ئه‌وه‌ كو ئه‌ڤ عید ل عراقا كه‌ڤن وه‌لاتێ میۆزۆپۆتامیان دهاته‌ گێڕان و هه‌تا ئیرۆ رۆژ لناڤا مله‌تێ ئێزدی دا ئه‌ڤ ڕێوڕه‌سم دئێنه‌ گێڕان و برێڤه‌ دچن.\n\nجه‌‌ژنا بێلندێ ( جه‌ژنا رۆژێ) ئێكه‌ ژ كه‌‌ڤنترین جه‌‌ژنێن ئێزدییان و ڤه‌‌دگه‌‌رته‌ ده‌‌مێ میترایا و بوونا میترایه‌، دیسا دبته‌ بوونا شێخادی یێ پسێ شێخ هسنێ ئادانى كو بناڤێ شێخادى یێ ئیكێ هاتییه‌ ب ناڤ كرن. ئه‌‌ڤ جه‌‌ژن ب پیرۆزییا رۆژێ ڤه‌ گرێدایه‌ و چه‌‌ندین مله‌‌تین دى ژى ڤان ڕێوڕه‌سمان دگێرن.\n\nپه‌یڤا بێلنده‌ په‌یڤه‌كا ئارامیه‌ رامانا بون یان نووكرن دهێت ئانكو ڕۆژ بازنێ خو ته‌مام دكه‌ت و به‌ڕه‌ڤ بورجه‌كا نور دچت و ئه‌رد خۆلا خۆ یا به‌ڕه‌ڤ نیڤ ته‌مام دكه‌ت ل دۆر ڕۆژێ و ده‌ست ب ڤه‌گه‌ریانا خۆ به‌ڕه‌ڤ هه‌ڤراز دكه‌ت، ئه‌ڤ جه‌ژن دكه‌فته‌ ئینییا سییێ ژ كانوونا ئێكێ یا ب هژمارا ڕۆژهه‌لاتى.\n\nله‌و جه‌ژنا بێلندێ‌ ژ وان جه‌ژنێن ئایینی یێن ئێزدییانیه‌ كو هنده‌ك ناوچێن ئێزدییان كێم دگێرن و دئێته‌ گێڕان بتر ل وه‌لاتێ‌ شێخ ( شێخان، باعدرێ‌، شاریا، خانكێ‌ و ناوجێن ده‌وروبه‌ری وان).\n\nعیدا بێلندێ ئێك ژ جه‌ژنێت ئێزدییانه‌، ل ده‌ستپێكا چلێ زڤستانێ دئێت دگه‌ل سه‌رما و سر و سه‌قه‌م و به‌ڤر و بارانێ، وه‌كو دئێته‌ خۆیاكرن كو ئه‌ڤ عیده‌ گه‌له‌ك یه‌ كه‌ڤناڕه‌ دئێته‌ خۆیاكرن و برێڤه‌ دچت دناڤ گه‌له‌ك ئایین و مه‌زهه‌بێن دیدا و ب گه‌له‌ك ناڤێن دن دئێته‌ گێڕان، ئێك ژ داب و نه‌ریتێن ئێزدییان ژ كه‌ڤندا ل سه‌ر  ده‌مێن باب و باپیرا هه‌تا ئیرۆ رۆژ برێڤه‌ دچن، د ناڤا ئایینێ ئێزدییاندا، هه‌ر عیده‌كێ ڕێوڕه‌سمێن خۆ یێت تایبه‌ت هه‌نه‌ و رامانا خۆ یا هه‌ی و بتریا ڤان جه‌ژن و عید و عه‌ڕه‌فاتا ب سروشتی ڤه‌ دئێنه‌ گرێدان و ب ژیانا به‌رێ ڤه‌ یا سه‌خت و دژوارڤه‌ ب مه‌ڕه‌ما په‌یداكرنا قوتێ مالێ ڤه‌ و فه‌حواندنا زه‌ڤی و ده‌شت و ته‌رش و ته‌والێ خۆ.\n\nجه‌ژنا بێلندی ئێكه‌ ژ جه‌ژنێن هه‌ر كه‌ڤن و دیرین ڕه‌ه و ڕیشالێن وی دزڤرنه‌ به‌ری هه‌زارێن سالان ڕێوڕه‌سمێن بڤی ڕه‌نگی دناڤ مله‌تێن كه‌ڤندا هاتینه‌ په‌پره‌وكرنه‌ و هه‌تا نهۆ  ل جه‌م ئێزدییان هاتینه‌ پاراستنه‌ و دئێنه‌ گێران، ئه‌ڤ جه‌ژنه‌ دكه‌فته‌ دئینیا دووێدا ژ چلی زڤستانێ، ئانكۆ ئینییا سێیێ ژ مه‌ها كانوونا ئیكێ یا ڕۆژهلاتی. بۆ زانین بێلندا پیرا ب هه‌فتییه‌كی به‌رێ بێلندا گشتییه‌.\n\nمێژوو و رامه‌نا ئه‌ڤێ جه‌ژنێ:\n\nجه‌ژنا بێلندێ‌ ئێكه‌ ژ جه‌ژنێن هه‌ڕه‌ كه‌ڤن و دێرینێن ئێزدییان، ڕه‌ه و ڕیشالێن وێ‌ دزڤرنه‌ به‌ری هه‌زارێن سالان، ڕێوڕه‌سمێن ژ ڤی ڕه‌نگی دناڤ مله‌تێن كه‌ڤندا هاتینه‌ په‌یڕه‌وكرنه‌ و هه‌تا نۆكه‌ ل جه‌م ئێزدییان هاتینه‌ پاراستنه‌ و دئێنه‌ گێڕان رامانا بێلندێ‌ ژ بلند هاتییه‌ ئه‌ڤه‌ ژی ژبه‌ركو ل رۆژا جه‌ژنا رۆژیێن ئێزی رۆژ درێژ دبن ل ئینیێ‌ و رۆژ بلند دبت رۆژ بۆ رۆژێ‌ هه‌تا ڤێ‌ جه‌ژنێ‌ ئانكو دیاردبت كو ئه‌ڤ جه‌ژنه‌ هه‌ر سال پشتی جه‌ژنا رۆژیێن ئێزیه‌ ژبه‌ر ل گۆڕ سالناما رۆژهلاتی 10 كانوونا دوویێ‌ هه‌تا 20 شباتێ‌ رۆژ بلند دبت ئه‌ڤه‌ ئێك و یا دوویێ‌ ژی ئه‌م دبێژین بێلنده‌ و بێده‌را به‌فرێ‌ بلنده‌، ئانكو بێگومان هه‌ر سال ئه‌ڤ جه‌ژنه‌ دكه‌فته‌ وه‌رزێ‌ زڤستانێ‌ و هه‌ر سال ل نێزیكی ده‌مێ‌ ڤێ‌ جه‌ژنێ‌ به‌فر بارین هه‌یه‌، دیسان هزره‌كا دی ژی هه‌یه‌ بۆ ناڤێ‌ وێ‌ ئه‌وژی ئێك ژ ڕێوڕه‌سمێن جه‌ژنێ‌ گورگا گای كو ئاگری هلدكه‌ن و خۆ سه‌را بلند هه‌لدهاڤێژن ئه‌ڤه‌ وه‌ك ناڤ، به‌لێ‌ وه‌ك به‌روار ئه‌ڤ جه‌ژنه‌ دكه‌فته‌ د ئینییا دوویێدا ژ چلێ‌ زڤستانێ‌، ئانكو ل جه‌م ئێزدییان دكه‌فته‌ ئینییا سێیێ‌ ژ مه‌ها كانوونا ئێكێ‌ یا رۆژهلاتی.\n\nئه‌ڤ جه‌ژنه‌ دكه‌فته‌، هه‌فتیا دویێ ژ چلێ زڤستانێ، ئانكو هه‌فتییا سێیێ ژ كانوونا ئێكێ یا رۆژهلاتی ل رێككه‌فتی (2-3-4)ی كانونا دوویێ بێلنده‌نه‌ و رۆژا 5 جه‌ژنا عیدا بێلندا یه‌، پشتی بێلندێن پیرێن پیرافات ب پێنج رۆژان ئه‌ڤ بێلندێن گشتی ده‌ست پێ دكه‌ن.\n\nجورێن بێلندا د ناڤ ئایینێ ئێزدییان دا:\n\nئێك: جه‌ژنا بێلندێن پیرافات دبێژنێ (پێلندێن پیرا):\n\nجه‌ژنه‌كا كه‌ڤنه‌ به‌رى هاتنا شێخادى ئه‌ڤ جه‌ژن و پیرانى هه‌بوویه‌ وه‌ك ئه‌ركه‌كى ئۆلى هه‌ر سال ئه‌ڤ جه‌ژن دئێته‌ گێڕان ل هه‌فتییا ئێكێ ژ چلێ زڤستانێ ل نك پیرێن پیرافات و مجێوڕێن پیرافات ب چه‌ند ڕێوڕه‌سما ل مالا مجێورێ پیرافات و ل هه‌ر گوند و جهه‌كی نیشانێن پیرافات هه‌بن ئه‌ڤ پیر ڤان ڕێوڕه‌سما د گێرن، ئه‌ڤ ڕێوڕه‌سم هه‌ر ژ كه‌ڤن دا هه‌بووینه‌ دگه‌ل پیرانیێ به‌ر هاتنا شێخادى گیانێ من گورى، هه‌ر بۆ زانین دوو جۆرێن ڤان بێلندا هه‌ینه‌ ئێك د بێژنێ بێلندێن مالا پیرا ئه‌ڤ بێلندێن ئه‌م به‌حس دكه‌ین و ئێك بێلندێن گشتى یێن مله‌تى هه‌موویێ كو پشتى ئینیه‌كا دى ژ بێلندێن پیرا دئێن به‌لێ چه‌ند ڕێوڕه‌سمێن تایبه‌ت هه‌نه‌ د جودانه‌ ژ ڤێ جه‌ژنا بێلندێن پیرافات، ژبه‌ركو مه‌زاڕگه‌هێ پیرافات ل گوندێ مه‌هه‌تێ هه‌یه‌ ئه‌ڤ جه‌ژن ل گوندی مه‌هه‌تێ دئێته‌ گێرن و ڕێوڕه‌سم ژى بڤی ڕه‌نگی نه‌:\n\n1- ل هێڤاریا جه‌ژنێ چڕا یێ خاسێن گوندی دئێته‌ هلكرن و هه‌ر ماله‌كا پیرێن پیرافات چڕای ل مالا خۆ هلدكه‌ن. \n\n2- و خه‌لكێ گوندی و بابچاك و ریهسپى و كه‌سانێن ئایینی قه‌ستا مالا مجێورێ گوندی دكه‌ن و ل جهه‌كى خرڤه‌ دبن و گوه دده‌نه‌ قه‌ول وبه‌یت و قه‌سیده‌ێن ئه‌وێن دئێنه‌ گۆتن ژلایێ ئۆلداڕه‌كى ئایینى ڤه‌ و كۆچه‌ك د كه‌ڤت ل ده‌فته‌را خۆدا دنێرت بۆ ئێزدییاتییێ ل وێ شه‌ڤێ هه‌تا به‌رێ سپێدێ نابت كه‌س بنڤبت دڤێت ئه‌ڤێن به‌شدارى ڤێ هێڤاریا جه‌ژنێ ببن و ل وێ شه‌ڤێ هه‌تا به‌رێ سپێدێ ئه‌و رێوڕه‌سم دئێنه‌ گێران.\n\n3- ل سپێدا ڤێ ڕۆژێ سمات د ئێته‌ چێكرن و بێژنێ (كه‌شكا مالا پیرا) و ل مالا مجێوری دئێته‌ چێكرن و ل سه‌ڕ گوندیا ژى دئێته‌ به‌لاڤكرن.\n\n4- دیسا سبه‌یكێ خه‌لكێ گوندی قه‌ستا مالا مجێورى دكه‌ن ژبۆ پیڕۆزباهیا جه‌ژنێ و پێكڤه‌ سماتێ و شریناهیێ دخۆن. \n\nدوو: مێلمیلاڤ جوانا:\n\nبێ گومان ئێزدییان گه‌له‌ك عید و عه‌رفات هه‌ینه‌ ل هه‌ر جار وه‌رزێ سالێ ده‌، پیرۆز دكه‌ن و ڕێوڕه‌سمێن وان ساخ و زندی دكه‌ن، لێ هنده‌ك عید د تایبه‌تن ب هنده‌ك عه‌شیرا یان هنه‌ك چینه‌ ڤه‌، بۆ نموونه‌، عیدا مێلمێلاڤێ، عیده‌كه‌ تایبه‌تا ب هۆزێن جوانا ڤه‌. ئه‌ڤ عید دكه‌فته‌ ئێنییا دویێ پشتی ڕۆژیێ ئێزی ئانكو ب 15 ڕۆژان پشتی جه‌ژنا رۆژیێن ئێزی ئانكو ئێنییا ئێكێ ژ چلێ زفستانێ ب هژمارا ڕۆژهه‌لاتی .\n\nئه‌ڤ جه‌ژنه‌ ل چیایێ شنگالێ دناڤ هۆزێن جوانا دا و هنده‌ك چقان ژ هۆزا كۆركۆركا و چه‌لكان دهێته‌ گێڕان، واتا ڤێ جه‌ژنێ ژی ب كورتییا ده‌مێ سالێ ڤه‌ یه‌ گرێدایه‌ و هێمایێ ڕۆژێ تێدا ئاشكه‌رایه‌ ئه‌و ژی: ئاگڕه‌، واتا ژ ڤێ جه‌ژنێ ژبه‌ركو ڕۆژ بلند بوویه‌ پشتی كورترین ده‌مێ خوه‌ ده‌ربازكری ، و بێ گومان واتایه‌ ڤێ جه‌ژنێ نێزیك جه‌ژنا باتزمی و بێلندێ یه‌ ژ ئالێ گه‌ردوونێ ڤه‌.\n\nمێمێلاڤا جوانا ئه‌ڤ رێوڕه‌سمه‌كه‌ ب تنێ دناڤ عه‌شیڕه‌تا جوانا ده‌ دئێنه‌ گێران، ئه‌و هۆزه‌كا كه‌ڤنا چیایێ شنگالێ یه‌، ئه‌ڤ جه‌ژنه‌ دئێته‌ گێران وه‌ك رێزگرتنه‌ك بۆ خاس و چاكێ ئێزدى پیرێ (پیرێ ئالى)، ده‌مێ ئه‌وێ چاكى سه‌ڕه‌دانا ده‌ڤه‌را شنگالێ كرى و پێشوازى لێ هاته‌ كرن ژ ئالییێ عه‌شیڕه‌تا جوانا كو كه‌ڤنترین عه‌شیرا ده‌ڤه‌را شنگاله‌ ل ده‌ست پێكێ ل به‌ر ده‌ریێ هه‌ر ماله‌كێ وه‌ك رێوڕه‌سم ئاگڕه‌ك دئێته‌ هه‌لكرن ژ ڕه‌شكێ كوو دره‌خته‌كێ گه‌له‌ك زوو دئێته‌ سۆتن و فتیل دئێنه‌ هه‌لكرن ل به‌ر ده‌رگه‌هێ هه‌موو مه‌زارگه‌ها و ئه‌ڤ به‌یته‌ دئێته‌ گوتن. وه‌كى دڤێ سه‌به‌قا قه‌ولێده‌ خۆیا دبت.\n\nئاگرێ مه‌ پێته‌ پێته‌\n\nو پیرێ مه‌ ژ وێڤه‌ تێته‌\n\nكه‌چ غه‌زاله‌ ب كه‌لێته‌\n\n*   *   *\n\nئه‌ز برمه‌ سه‌رێ ده‌ڕه‌ڤێ\n\nب حه‌كه‌فه‌ بوونا مێلاڤێ\n\nبه‌ری نقته‌ بشته‌ باڤێ\n\nوه‌ك رێزكرتن بۆ هاتنا مێڤانى دیسا هه‌موو ئه‌ندامێن خێزانێ ب خوشى و جوش ل دۆر ئاگرى دزڤرن و ژنك شریناهیا ب سه‌ر وانده‌ د هاڤێژن و ده‌هلهلینن و ل جهه‌كى فره‌ه ل گوندى گوڤه‌نده‌ك دئێته‌ گێران و ژن و زه‌لامێن گوندى تێدا پشكدار دبن.\n\nڕێوڕه‌سمێن ڤێ جه‌ژنێ:\n\nوه‌ك هه‌ر جه‌ژن و هه‌لكه‌فته‌كه‌ دن ڤێ جه‌ژنێ ڕێوڕه‌سمێن خوه‌ هه‌نه‌، و د جێوازن ژ جه‌ژن و هه‌لكه‌فتێن دن. ل هێڤارا جه‌ژنێ ئانكو ل ڕۆژا پێنچ شه‌مبووێ دێ كابانییا مالێ رابێ ب گێرانا نانی ( نانه‌كی تایبه‌ته‌ دگه‌ل هنه‌ك مێویژ و هێژیرا) ل سه‌ر  ده‌ر و جیرانا ده‌ ب خێڕه‌ خاسا و بابچاكا و مریێت خۆ به‌لاڤه‌دكه‌، و به‌ری ڕۆژ بجت ئاڤا دێ هه‌ر ماله‌كێ هنه‌ك داره‌ و نباتێ ڕه‌شك ل به‌ر ده‌رێ مالێ كۆمكه‌ و ب داركێ شخاتێ ئاگر به‌رده‌تێ و زارۆك لێ كۆمدبه‌ن و سێ جارا خۆ ل سه‌ره‌ هلده‌ڤێژن و دوركا و سترانا دسترینن و دبێژن :\n\nئاگرێ مه‌ پێدا پێدا\n\nكه‌چ غه‌زالا ب كه‌لێده‌\n\nپیرێ مه‌ ژ وێڤه‌ تێده‌\n\nو كابانیا مالێ دێ هنه‌ك هێژیر و مێویژ و شێرینیه‌ ل سه‌ر سه‌رێ وان دا هه‌لاڤێژێ ب مه‌ڕه‌ما پیرۆزییا عیدێ. ل ڕۆژا عیدێ ئانكو ڕۆژا ئێنیێ دێ خه‌لك چنه‌ عیده‌ ئێكودوو و ل هه‌ڤ پیرۆز دكه‌ن. \n\nسێ: جه‌ژنا باتزمیا پیرێ ئالێ:\n\nوه‌ك پێزانین هۆزا چێلكا ئه‌ڤێ جه‌ژنێ ب باتزمیێ ناس دكه‌ن و ب رێیا رێوره‌سمه‌كا تایبه‌ت دگێڕن دگه‌ل هنده‌ك خوارنێت تایبه‌تمه‌ند. \n\nچار: دبێژنێ (بێلندێن گشتی): \n\nئه‌ڤ جه‌ژن ب وه‌رزێ چاندنێ و مری و سڕ و كه‌رامه‌تا شێخادی ل ده‌مێ زارۆكینێ ڤه‌ هه‌یه‌ ڕێوڕه‌سمێن دیار دئێنه‌ گێڕان. ڕێوڕه‌سمێن ڤێ جه‌ژنێ ل سێشه‌مبوویێ هه‌تا ئینیێ گرێدایی چار رۆژانه‌ بڤێ ته‌رزی ب رێڤه‌دچن:\n\nبه‌ری جه‌ژنێ ب چه‌ند ڕۆژا كاروانێن زه‌یت و رونی و دۆشاڤێ قه‌ستا گوندێن ئێزدییان دكر و كۆلان كۆلان دگه‌ریان بۆ فروتنێ، دۆشاڤ دكرنه‌ دناڤ كه‌ڤلێ گیانه‌وه‌ران دا دگۆتنێ (هێژ) و خه‌لكێ دكرین ب گه‌نم و جه‌ه و نیسك و نوك و كێم ب پاران دهاته‌ فڕۆتن، ئه‌ڤ جه‌ژنه‌ سێ ڕۆژا ڤه‌تكێشێت (چارشه‌مبوو و پێنجشه‌مبوو و ئینیێ)، ل رۆژا چارشه‌مبووێ كابانیا مالێ سه‌وكا دبێژیت كو نانه‌كی تایبه‌ته‌ ب عێد و عه‌ڕه‌فاتێن ئێزدییانڤه‌ و دگه‌لدا تایبه‌ت ل عیدا بێلندێ ( خولێڕه‌) دئێته‌ چێكرن، سه‌وكه‌كه‌ تایبه‌ته‌ پچه‌كێ مه‌زنتڕه‌ ژ سه‌وكێن دی و ئێك مێویژێ دكنه‌ دناڤدا و هلدگرن بۆ هێڤاڕیا عیدێ، پشێ ژن ژ پاتنێ خلاس دبن ژن دچنه‌ سه‌ر تربا (گۆرستانا) جلانكا خۆ تژیدكه‌ن سه‌وك و شلك و دۆشاب (دۆشاڤ) ب خێرا مریێن خۆ دبنه‌ سه‌ر تربا و ل وێده‌ر دخۆن و لێك و دوو به‌لاڤ دكه‌ن و دده‌نه‌ كه‌سێن به‌لنگاز.\n\nگه‌له‌ك رێوڕه‌سم ل ڤێ‌ جه‌ژنێ‌ دئێنه‌ گێڕان ژ ڕێوڕه‌سمێن ئه‌ڤێ جه‌ژنێ‌: \n\n1- به‌ری ڕۆژا جه‌ژنێ، سه‌وكا دپێژن و كه‌ل و په‌لێن جۆت و جوباری ژ هه‌ڤیری دروست دكه‌ن و دپێژن هه‌روسان خوارنێن تایبه‌ت یێن مینا : كه‌شك، كشام، شلك دئێنه‌ چێكرن.\n\n2- ل رۆژا چارشه‌مبوویێ‌ یان پێنچ شه‌مبوویێ‌، ژنك سه‌را گۆرستانا گوندی دده‌ن و ل وێده‌رێ‌ سه‌وكا و زادی ب خێرا مریێن خۆ به‌لاڤ دكه‌ن. ل ڕۆژا پێنج شه‌مبووێ دوباڕه‌ دچنه‌ سه‌ر تربا ل دانێ سبێ.\n\n3- سه‌ڕه‌دانا زه‌همان و مه‌زه‌لان وه‌كی دئێته‌ خۆیاكرن عیدا بێلندێ كاچاوا ب بۆنێ ڤه‌ یه‌گرێدایه‌ هۆسا ب مرنێ ڤه‌ ژ دئێته‌ چه‌سپاندن ژبه‌ركو خه‌لكێ مه‌ بۆ دوو رۆژان سه‌ره‌دانا زه‌همانێن مریا دكه‌ن ل رۆژا چا شه‌مبووێ و ل رۆژا پێنجشه‌مبووێ به‌ری رۆژا عیدێ تایبه‌ت ئافره‌تێن ئێزدی دچنه‌ سه‌ر زه‌همانان و هه‌ر ئێك جلانكا خۆ یازادی دگه‌ل خۆ دبه‌ت، هه‌ر دیسان قه‌وال ده‌ف و شه‌بابا دبه‌نه‌ سه‌ر گۆرێن مریان و بخێرا روحا وان لێدده‌ن.\n\n4- هه‌ر ل ڤێ جه‌ژنێ هنده‌ك ڕێوڕه‌سم تایبه‌ت ب مری ڤه‌ د گرێداینه‌ ئه‌وژی چوونا سه‌ر تربا هه‌رۆژ ل هه‌ر چار رۆژێن بێلندا و دروستكرنا سه‌وكا و سه‌رژێكرنا سه‌ربره‌كێ و ب خێرا مریێن خۆ دابه‌ش دكه‌ن ل سه‌ر  جیران و گوندیێن خۆ و ناڤێ مریێن خۆ د ئینن.\n\n5- هه‌ر رۆژ ژنك دچنه‌ سه‌ر تربا (گورستانێ) و هنده‌ك ژ وی گۆشتێ سه‌ربڕێ دگه‌ل سه‌وك و شیراناهیێ و كه‌شكا دبه‌نه‌ سه‌ر تربا، ل وێده‌رێ سه‌ر بلنگازان دا به‌لاڤ دكه‌ن ب خێرا مریێن خۆ.\n\n6- ل ڕۆژا چارشه‌مبوویی یان پێنچ شه‌مبوویی، ژنك سه‌را زه‌همانی گوندیى دده‌ن و ل وێده‌رى سه‌وكا و زادى ب خیرا مریێن خو به‌لاڤدكه‌ن. ژنك هنده‌ك كوشتی سه‌ربری دكه‌ل هنده‌ك سوك و كه‌شكا دبه‌ته‌ سه‌ر تربا ل وێده‌ر ب سه‌ر به‌لنكازه‌ به‌لافدكه‌ن.\n\n7- ل هێڤارا جه‌ژنێ‌، ده‌مێ‌ جۆتیار ژ جۆتی دزڤرن، گۆرگا دئێته‌ كرن.\n\n8- و لدمێ هێڤاری دگه‌ل ڤه‌گه‌ریانا جۆتێاران ژ جۆتی ئاگر ل پێشیا وان هلدكرن ب سۆتنا قرشكی و ڕه‌شكێ، جۆتیاران دگه‌ل گایێن جۆتی دڤیا خۆ ل سه‌ر وی ئاگری را هاڤێتبان.\n\n9- ل هێڤارا جه‌ژنێ‌، پشتی رۆژئاڤا مالخۆیێ‌ مالێ‌ خه‌ولێرێ‌ ل سه‌ر پشتا زارۆكه‌كی دشكینت و پرتێن وێ‌ ب سه‌ر ئه‌ندامێن خێزانێدا پشكدكه‌ت.\n\n10- ب شه‌ڤێ و ب حازربوونا ته‌ڤایا ئه‌ندامێن مالێ دێ خه‌ولێره‌ هاتبا شكاندن، ب ده‌ستێ مه‌زنێ مالێ ل سه‌ر پشتا كچكۆكێ مالێ و دابه‌شدكر ب ژماڕا كه‌سێن مالێ و هه‌ر ئێگی پارچه‌ك ددایێ كو هه‌تا ئیرۆ رۆژ ئه‌ڤ ڕێورسمنه‌ دناڤا مالن ئێزدیدا برێڤه‌ دچن و دبه‌رده‌وامن، باشی هه‌ر كه‌سه‌ك دێ پارچه‌ نانێ خۆ ڤه‌كه‌ت و مێویژ دبته‌ به‌هرا ئێكی.\n\n11- هه‌ر ماله‌ك سه‌ربره‌كێ‌ سه‌رژێ‌ دكه‌ت ل گۆر پێچێبوونا خۆ.\n\n12-  هێڤارا عیدێ ئانكو عه‌ره‌فاتا مجێور و قه‌ولبێژ و ریهسپیێن ئێزدییان ل لالشا نورانی و ل گوندان چرایێن خاسا ڤێتخێن و قه‌ولا و دوعایا دبێژن و خه‌لكێ ئێزدی لێ كۆمدبن .\n\n13- دیسان فتیل دئێنه‌ هلكرن ل به‌ر ده‌رگه‌هێ هه‌موو مه‌زارگه‌ها.\n\n14- ل رۆژا ئینیێ عیده‌ و تێشتا سبێ (كشامه‌) خوارنه‌ك گه‌رم ل وه‌رزێ سار دئێته‌ خوارن، باشی هه‌موو خه‌لك دچنه‌ زیاره‌تا باب چاك و خاسا و دچنه‌ مالێن ئێك و دوو عیدانێ. هێژایی گۆتنێ یه‌ كو ب ئینیه‌كێ به‌ری هنگی، بێلندا بێرافاته‌ و ڕێوڕه‌سمێن ڤێ عیدێ ب پیرێن پیرافاتڤه‌ دئێنه‌ گێران.\n\n15- هه‌لبه‌ت ل هه‌ر رۆژه‌كه‌ عیدێ بت خه‌لكێن ئێزدی ل سبه‌یكا عیدێ دچنه‌ به‌ر ده‌رچكێت خاسا ب دوعا و هیڤی ژ خودیایێ مه‌زن و ل هوندر و كۆچك و دیوان و لبه‌ر نیشانگه‌ها عیدێ ل ئێك و دوو پیرۆزی دكه‌ن، هه‌ردیسان ل ناڤا ماڵ و كۆلانان سه‌ره‌دان هه‌تا ده‌مێ هێڤاری دئێنه‌كرن و گه‌له‌ك جاران دیلان و گۆڤه‌ند ب دهۆل و زرنا دئێنه‌گێران ب هلكه‌فتا عیدا بێلندێ.\n\n16- بێلنده‌ و بێده‌را به‌فرێ یه‌ هنده‌ رامانا ڤێ گۆتنێ ئه‌وه‌ كو راسته‌ رۆژ به‌ره‌ڤ زێده‌بونێ یه‌ و و تالیا وه‌رزێ سه‌رمایێ یه‌ لێ هێشته‌ ل هنده‌ك جها به‌فر دباریت و وه‌رزێ سار بدوماهیك نه‌هاتیێه‌. مه‌سه‌له‌كه‌ كوردی دبیژی بێلنده‌ و بێده‌را به‌فرێ یه‌ هنده‌، چه‌نكو به‌هرا بتر ل هه‌فتا جه‌ژنا بێلندى به‌فر دكه‌فت.\n\nهنده‌ك ژنیشانێن عیدا بێلندێ دناڤا ئێزدییاندا و شلوفه‌كرنا هنده‌ك رێ و ڕه‌سما:\n\n1.گورگاگا:\n\nل ڤێ جه‌‌ژنێ چه‌‌ند ڕێوڕه‌سم تێنه‌‌ گێڕان ئه‌‌و ژى ل هێڤارا جه‌‌ژنێ هه‌‌ر ماله‌‌ك ئاگره‌‌كى هلدكه‌‌ت ژ ره‌شكێ (كوو درخته‌كێ گه‌له‌ك زوو دئێته‌ سۆتن) و دبێژنێ گوركا گاى یان (گوڕه‌ پیتك) هه‌‌موو ئه‌‌ندامێن مالێ ب خۆشى و جوش ل دۆر ئاگرى دزڤرن و خۆ سێ جارا ب سه‌‌را دهاڤێژن و و ژنك شریناهیا ب سه‌ر وانده‌ د هاڤێژن و دهلهلینن و دبێژن یا خودێ توو گونه‌‌هێن مه‌ ب سۆژى و گونه‌ها ژ مه‌ دووركى، و ده‌مێ جوتیار ژ جوتى دهات گایێ خو سه‌ڕه‌  ده‌رباس دكرن وه‌ك نیشانه‌ك بۆ گرنگیا وه‌رزێ چاندنێ.\n\nئه‌ڤ رێوره‌سمه‌ هێمایه‌ ب دوماهیی هاتنا وه‌ڕزێ‌ چاندنێ‌، ل هێڤارا جه‌ژنێ هێڤاری ده‌مێ‌ جۆتیار ژ جۆتی دزڤرن زارۆك و گه‌نجێن گوندی مال ب مال دگه‌ڕێن و هه‌رماله‌ك ئاگره‌كی ژ ڕه‌شكێ‌ هلدكه‌ت و جۆتیار ده‌وارا و گێسنێن خۆ یێن جۆتی دسه‌ر ئاگریڕا دبۆرینت و كابانیا مالێ‌ ئێمیشا وه‌زیر و مێویژ و شه‌كروكا دگه‌ل هنده‌ك گه‌نم و جه‌هی ب سه‌ر واندا دهاڤێژت، و هلكرنا ئاگری نیشانا خێر و رۆناهی و به‌ره‌كه‌تا رۆژێیه‌ و خۆهاڤێتن سه‌ر ئاگریرا رامانا پاك و ته‌میز بوونا مرۆڤیه‌ ژبه‌ر ل هزرا ئێزدییان دا مرۆڤ پاك و ته‌میز دبت ب توخمێن ئافراندنا مرۆڤی ئاخ و ئاڤ و بای و ئاگر ڤێجا ئاڤا كانییا سپی و زمزم ژ وان و ئاگر ژی یێ‌ گوڕگا گایێ‌. ئه‌ڤ رێوره‌سمه‌ به‌ری هه‌زاران سالا دهاته‌ كرن.\n\nڕه‌شك و گورگا گای ب بێلنده‌ دئێته‌ ناسین ب جه‌ژنا جۆتیاران و مه‌راسیمێن گورگا گای ئێكه‌ ژ جوانترین وان ڕێوڕه‌سمان و ل ده‌مێن به‌رێ‌ جۆت ب گایا دهاته‌ گێران له‌وما ل ده‌مێ‌ هێڤاری جۆتیار ژ جۆتی دزڤرین به‌ری بگه‌هنه‌ مال ل كۆلانێ‌ و ل پێشیا دێلیزێ‌ ده‌رگه‌هێ‌ مالێ‌ یێ هه‌ری مه‌زن جۆتیاران هنده‌ك ژ رووه‌كا ڕه‌شكێ‌ یان ڕه‌ش ڕه‌شك دگه‌ل خۆ دئینان و ئاگر به‌ردایێ‌ و گایێن جۆتی ل سه‌ر ده‌رباز دكرن و كابانیان مێویژ و قه‌سب و هژیر ل سه‌را دهاڤێژتن و د هلهلاند و زارۆكان خۆ تێوه‌ردكرن و بخۆ خردكرن ب راستی تشته‌كێ‌ گه‌له‌كێ‌ جوانبوو نیشانا خێر و به‌ره‌كه‌تێ‌ و سوپاسدارییا خۆ ژ په‌دشایێ‌ مه‌زن دكرن.\n\nئاگر: ڤێرێ هێمایه‌ ژبۆ خێر و به‌ره‌كه‌تا رۆژێ. \n\n2.خه‌‌ولێڕه‌\n\nخه‌ولێڕه‌ و سه‌وك نانه‌كی تایبه‌ته‌ ئێزدی ل هه‌موو جه‌ژن و هه‌لكه‌فتێن ئایینی دپێژن، سه‌وك ژ هه‌ڤیری و رونێ یانژی ژ زه‌یتێ و كۆنجیان پێك دئێتن و ب ته‌رۆنێ دئێنه‌ پاتن و خه‌ولێڕه‌ نانه‌‌كى تایبه‌‌ت دئێته‌ چێكرن و دروستكرن دبێژنێ (خه‌‌ولێڕه‌) ئه‌وژی سه‌وكه‌كه‌ تایبه‌ته‌ مێویژه‌‌كێ  دكه‌‌نه‌ دناڤ دا و تایبه‌ته‌ ب روونی باش دئێته‌ ڤسترین و ڤه‌ستران هه‌‌تا ئه‌‌و مێویژ دناڤ دا هندادبت و پاشى دقه‌‌لینن، ئه‌ڤ نانه‌ كو دبێژنێ (خه‌‌ولێڕه‌)  ژ ئالییێ‌ كابانیا مالێ‌ ڤه‌ دئێته‌ چێكرن و ژ نانێ‌ ئاسایی ستوورتڕه‌ و ل هێڤاریا رۆژا جه‌‌ژنێ ب ڕێوڕه‌سمه‌‌كا  تایبه‌‌ت سه‌ر پشتا كچكۆك یان زارۆكێ‌ مالێ‌ و مالخویێ‌ مالێ‌ دئێته‌ شكاندن و ب قه‌ده‌ر مرۆڤێن مالێ‌ پرت پرت دكه‌ت ب سه‌ر واندا دئێته‌ پشككرن و به‌‌لاڤكرن ل سه‌ر ئه‌‌ندامێن خێزانێ، بێ  فه‌‌رق و جوداهى چ نێر یان مێ بت و و هه‌ر كه‌سه‌ك پارچا خۆ وه‌ردگرت و هه‌مو پێكڤه‌ ڤه‌تكه‌ن كا دێ مێویژ بته‌ به‌هرا كێ دا و ئه‌‌و كه‌‌سێ مێویژ دبه‌‌هرا وى دا چۆ دێ ئێته‌ خه‌‌لاتكرن و هه‌موو مێویژێ لێ پیرۆزدكه‌ن و دبێژن رسقێ مالێ ل وێ سالێ ل سه‌ر ئێخبالا وییه‌.\n\nئه‌ڤه‌ نیشانا خێر و خۆشیێ بت یاخودێ\n\nڕه‌‌وشا سالا نوو ل سه‌ر  به‌‌ختێ وى یه‌.\n\nدبێژن رسقێ‌ مالێ‌ وێ‌ سالێ‌ ل سه‌ر ئێخبالا وییه‌.\n\nئێزدی دبێژن، خێرا مالێ وێ سالێ ل جه‌م وی یه‌\n\nهه‌روه‌سا دبێژن ول خاترا كه‌ره‌ما شێخادی ده‌یكا وان خه‌ولێر بسه‌ر وان دا به‌لاڤ كر و ل وی ده‌می ناڤكا زه‌یتونێ دبێژنێ حه‌جو ل ناڤ و خه‌ولێرێ كربوو و ل به‌هرا شێخادی ده‌ركه‌فت و هه‌تان نهۆ ئه‌ڤ رێوره‌سمه‌‌ ب وی ته‌رزی ب رێڤه‌دچت. ئه‌ڤه‌ ل خاترا شێخادیێ دوویێ هاتییه‌ كرن، ده‌مێ شێخادی ل بۆزا (11) برا هه‌بوون وه‌ك سه‌به‌قا قه‌ولی دبێژت: \n\nیازده‌ خه‌ندكێت كوورن\n\nهه‌فت ژێ تارینا\n\nو چار ب نوورن\n\n3- خوارنێن وه‌كی (كه‌شك و شلك و سه‌وك) دئێنه‌ چێكرن. \n\n- سه‌وك نانه‌كی تایبه‌ته‌ ئێزدی ل هه‌موو عید و عه‌ڕه‌فاتان دپێژن، سه‌وك ژ هه‌ڤیری و رونێ یانژی ژ زه‌یتێ و كۆنجیان پێك دئێتن و ب ته‌رۆنێ دئێنه‌ پاتن.\n\n- دیسا خوارنه‌‌كا تایبه‌‌ت دئێته‌ چێكرن دبێژنێ میرهه‌ (كه‌‌شكین) كو پێك دهێت ژ سافار و ماستی به‌زی.\n\n- كه‌شك و كشام خوارنه‌كه‌ تایبه‌ته‌ كو ژ ماستی و ساڤارا دئێته‌ چێكرن ل وه‌رزێ هاڤینێ ده‌مێ رۆژ یه‌ گه‌رم ساڤار دئێنه‌ قه‌تكرن و دگه‌ل ماستی ڤه‌سترێن و وه‌كی كوتلكا چێدكه‌ن و لبه‌ر رۆژێ دئێنه‌ راخستن بۆ چه‌ند رۆژان هه‌تا باش هشك دبن و باشی دئێنه‌ هلگرتن بۆ وه‌رزێ زڤستانێ و ل عیدا بێلندێ بتریا مالێن ئێزدییان ل سبه‌یكا عیدێ خوارنا كشامێ چێدكه‌ن تایبه‌ت خودان به‌ز و چێل هه‌ردیسان مالێن كشام چێكرین بۆ مالێن بێ كشام دبه‌ن خوارنه‌كه‌ گه‌رم و نه‌رم ل وه‌رزێ سار.\n\n- شلك ئانكو سۆنی و دۆشاڤ یان دۆشابا قه‌سبان، سۆنی ل عیدا بێلندێ دئێنه‌ چێكرن ل سه‌ر  سێلكێ هه‌ردیسان دڤێت هه‌ر مالكێ هنده‌ك دۆشاب ل مال هه‌بت باشی دێ ئێن نانێ سۆنیان كه‌نه‌ دوو سێ پارچه‌ و كه‌نه‌ د ئامانه‌كێدا و دۆشابێ خالیكه‌نه‌ سه‌ر و دێ بۆ ده‌مه‌كی هێلن دا باش بنمیێت پاشی دئێته‌ خوارن وه‌ك شێرینیاهیا بێلندێ كو تام و له‌ڤزه‌ته‌كه‌ خۆش یا هه‌ی، ئافڕه‌ت دبنه‌ سه‌ر زه‌همانی و مالێن جینارێت ئێك دبه‌نه‌ مالێت ئێك و دوو ب مه‌ڕه‌ما پیرۆزكرنا عیدێ و تێكه‌ل بوونا زادی.\n\n- جلانك ئانكو پارچه‌كه‌ تایبه‌ته‌ ژ هنده‌ك پارچێن قوماشی چێدكه‌ن یان ژی ئێت هه‌رێت جوان ئه‌وێن ژ هریێ‌ و مووی دئێنه‌ جۆله‌كرن و رێساندن، چلانك به‌هرا بتر ژ ڕه‌نگێن سۆر و قه‌هوایی و هنده‌ك ڕه‌نگێن دن پێكدئێت ب درێژیا مێته‌ره‌كێ‌ ل مێته‌رێ‌ ئانكو چار گۆشه‌یه‌ تایبه‌ته‌ ب سێنیك و سفرێن زادی دكه‌نه‌ دناڤدا یان ژی ل سه‌ر داتنێن و دبه‌نه‌ به‌ر خاسان و كۆچك و دیوانان ل ده‌مێن جه‌ژن و هه‌لكه‌فتان دا و عه‌ره‌فاتان."
          },
          {
            "title": " 4-1-9. جه‌ژنا باتزمیا پیرێ ئالی ",
            "content": "\n\nپیرێ ئالی كه‌سانه‌كی دیندار و به‌لنگاز و خودێ ناس بو كه‌سی خۆ نه‌بوو یێ به‌تنێ بو دچته‌ وه‌لاتێ تركا ل باژاڕه‌كی دگۆتنێ حه‌مدونی دبته‌ شڤانێ ڕه‌هه‌به‌كی فه‌لا یێ زه‌نگین و كه‌تخودایێ گونده‌كی پێنچ شه‌ش كه‌ریێن په‌زی و مالێ دنیایێ گه‌له‌ل هه‌بوو ل وێ ده‌ڤه‌رێ، ڕه‌هه‌بێ فه‌لا كه‌ریه‌كی په‌زی راده‌ستی پیری ئالی دكه‌ت و دبێژنێ ل ڤان چۆل و چیا ب چێریه‌ و كارێ خۆ ب دورستی بكه‌ و چاڤێ ته‌ ل په‌زی بت وه‌كی ڤان شڤانێن دیتر، پیرێ ئالی ل رۆژا دی به‌رێ سپێدێ گۆپالێ خۆ دا ده‌ستێ خۆو په‌ز دا پێشیا خۆ و برا به‌ر چه‌مه‌كی و په‌زێ خۆ مخه‌ل كر و پال دا بن سیبه‌را داڕه‌كێ و كه‌فتا هزرا و مه‌رتالا دا نه‌ ده‌نگ ل په‌زی دكر و نه‌ په‌ز دجێراند په‌ز ب قودڕه‌تا خودێ ژ چێریا و تێر دخوار و مغه‌ل دبوو، و نێزیكی ساله‌كێ ئه‌ڤ جوامێر هه‌ر رۆژ دێ وه‌سا كه‌ریێ خۆیێ په‌زی به‌ته‌ به‌ر وی چه‌می و پالده‌تا بن سیبه‌را دارا و ل جهێن خه‌وله‌ پالده‌ت هه‌تا هێڤاری و دێ ڤه‌گه‌رت مال، لده‌مێ هێڤارا په‌زێ خۆ د ئینت مال و كابانی و بێریێن ناڤ مالا راهبێ فه‌لا ده‌مێ په‌زی دووشنه‌ به‌ڕه‌كه‌ته‌كا زێده‌ ژ ناڤ په‌زێ پیرێ ئالی دهێت دووجاركی شیر ژ په‌زێن شڤانێن دیتر یێ دهێت و په‌زه‌كی قه‌له‌و و ساخله‌م، بێریا ئه‌ڤ سوحبه‌ت گه‌هاندا كه‌تخودای كو په‌زێ پیرێ ئالی د چێرینت دوو جاڕه‌كی ژ په‌زی شڤانێن دیتر به‌رهه‌می ده‌ینت، راهبێ فه‌لا دگه‌ل شڤانێن دیتر ئاخڤت و كۆته‌ وان بۆجی هون كارێ ب دروست ناكه‌ن ئه‌ڤه‌ هه‌ر ئێك ژ هه‌وه‌ چه‌ند سالا شڤان ئه‌ڤه‌ ساله‌كا ئه‌ڤ شڤان هاتی په‌زێ وی گه‌له‌ك یێ قه‌له‌وه‌ و دوو جاركی هه‌وه‌ شیری ده‌ت دیاڕه‌ هون یێت بینه‌ ته‌مبل و هون كوهێ خۆ ب دورستی ناده‌ن په‌زی.\n\nشڤانا گوتێ ئه‌زبه‌نی ئه‌ڤه‌ هه‌وا رۆژا ئه‌ڤ شڤان هاتی ئه‌ڤ كه‌س په‌زێ خۆ ناچێرینیت هه‌ر به‌رده‌ت و پالده‌تا بن سیبه‌را دارا و په‌زی وی ب خۆ د چێریت و ئه‌م مرین هنده‌ په‌زی خۆ ب چێرینین و ب گێرینین په‌زی ڤی هه‌ر ژ یێ مه‌ قه‌له‌و تڕه‌ و ب شیر تڕه‌ و به‌ڕه‌كه‌ت بتڕه‌، راهبی گۆت ئه‌ڤا نابیت دا رابم ب چاڤێن خۆ ڤی كه‌سی بینم ده‌مێ گه‌هشتیا جهێ په‌زێ پیری ئالی دیت په‌ز وه‌كی ته‌ بڤێت یێ مغه‌ل بی و یێ چێریت به‌رێ خۆ دا پیری دیت ل بن سیبه‌را داڕه‌كێ یێ نڤستی یه‌ و یێ دخه‌و چۆی نێزیك بو دا هشیاركه‌ت به‌رێ خۆ دایێ كه‌سك و سۆر یا ب سه‌ر ده‌ڤی دكه‌ڤت و رۆناهیه‌كا وه‌كی نوڕه‌كێ یا ژ ناڤ چاڤێن وی بلند بیت، به‌رێ خۆ دا په‌زی وی وه‌سا یێ د چێریت دا بێژی ده‌ه شڤان یێ ل به‌ر په‌زی، په‌زه‌كی قه‌له‌و و ب شیر و دووبه‌ر و جوداهیه‌كا مه‌زن دناڤ به‌را كه‌ریێ په‌زی وی و یێن دیتر دا، گوتی ئه‌ڤ كه‌س نه‌ی به‌ردایه‌ دیاڕه‌ روحا كه‌سه‌كی یا د به‌رڤی دا و یێ هاتی من تاقیگه‌كه‌ت ب جه‌ربینت، رابو سلاڤ لێ كر و هشیاركر و گۆتێ ئه‌زبه‌نی خۆ ب من ب ده‌ناسین دا ئه‌م باوه‌ریێ ب ته‌ بینین، ژێ پرسی ئه‌رێ تو كی و ته‌ چ ژ من دڤێته‌ تو كه‌سه‌كی ڕه‌حمانی و روحا مه‌لایكه‌تا وا دگه‌ل ته‌، دیاڕه‌ تو یێ هاتی من ب جه‌ربینی ئه‌ڤه‌ ساله‌كا تو ل ده‌ف من من نه‌دزانی ل من ببوڕه‌ و رابو خۆ هاڤێته‌ به‌ختێ وی گۆتێ ل من ببوڕه‌ هه‌گه‌ر من تاخسیریه‌ك ده‌رهه‌قێ ته‌ كربت، پیرێ ئالی شاقس ما گوتێ تو جوامێری به‌س وه‌سا نینه‌ ئه‌ز مرۆڤه‌كی به‌لنگاز و هه‌ژارم وه‌لات و به‌ر وه‌لات ئه‌ز یی هاتیم رێنجبه‌ریا ته‌ ب كه‌م دا پاریه‌كی نانی ب ده‌ست من ب كه‌ڤت و من كه‌سه‌كی خو نینه‌ من خۆ یا ل خودێ و ته‌ گرتی، رابی گۆتێ شڤانۆ تو نه‌ی به‌ردای بێژه‌ من  تو ژ كێی و تو كی، گۆتێ هه‌گه‌ر خودێ حه‌زكه‌ت ئه‌ز ئێزدی مه‌ رابی گۆتی تو نه‌ی به‌ردای تو ملیاكه‌تی و ژ ملیاكه‌تێن ئێزدییان و ب چو شكلا نابیت تو ڤی كاری ب كه‌ی، گۆتێ ئه‌ز ب مال و ملكێ خۆ دێ خزمه‌تا ته‌كه‌م، به‌س گۆتێ تو بێژه‌ من چاوا په‌زێ ته‌ وه‌سا مغه‌ل دبیت و دهێته‌ چێراندن، پیرێ ئالی گۆتێ بخودی ئه‌ز دوعایه‌كێ لێ دكه‌م و لبه‌هشتێ دهێته‌ چێراندن، رابی گۆت هه‌ر حمدلله‌ له‌وما ئه‌ز هنده‌ی ب شیڕه‌ یی بژاڕه‌یه‌، رابی گۆتێ ئالی رابه‌ دا ب چین ناڤ ئێزدییان رابون هه‌ر دوویا پێكڤه‌ دان رێ و گه‌هشتن گونده‌كی ئێزدییان و به‌ری خۆدان كۆچك یه‌ پڕه‌ ژ مێڤان و كه‌سایه‌تێن ده‌ڤه‌رێ سلاڤ ل جوامێڕه‌ كرن و ب خێر هاتنا وان هاته‌ كرن مه‌زنێ گوندی گۆتێ رابوو ته‌خێڕه‌ و ته‌ چ دڤێته‌ ڤێ شه‌ڤێ ته‌ قه‌ستا كۆچكا من كری، رابی گۆتی ساخی و سلامه‌تیێن هه‌وه‌، بخودێ من ئه‌ڤ جوامێر یێ ئینای ئه‌ڤه‌ ساله‌كا شڤان ل ده‌ف من و من سر و كه‌رامه‌ت ل ده‌ڤ دیتینه‌ و روحا مه‌لایكه‌تا یا لبه‌ر و ئه‌ڤ كه‌س نه‌ی به‌ردایه‌ ئه‌ڤ جار خۆ لێ ب كه‌ن خودان و ناڤێ وی ئالی یه‌، چڤات ژێ پرسی گۆتنی ئه‌رێ تو چی كه‌سی، گۆت ئه‌ز پیرێ هه‌وه‌مه‌ و یێ بڤێت بلا پیرانیا من قه‌بول كه‌ت و یێ نه‌ڤێت بلا قه‌بول نه‌كه‌ت چڤاتێ هه‌موویێ ل ئێك و دوو رێنی، گۆتنێ دروسته‌ به‌س دڤێت تو تشته‌كی بۆ مه‌ دیاركه‌ی هه‌تا ئه‌م پیرانیا ته‌ قه‌بول كه‌ین و باوه‌ریێ ب ته‌بینین، گۆته‌ راهبی فه‌لا تو رابه‌ هه‌ڕه‌ ما ئه‌ز مه‌منونی ته‌ كه‌ ئه‌ز گه‌هشتم مریدێن خۆ، خه‌لكێ گوندی گۆتنێ ئه‌رێ دێ تو چ نیشا مه‌ ده‌یی، گۆته‌ وان كه‌رمكه‌ن پێكڤه‌ دا بچین ماله‌كێ و دێ ل وێ ده‌رێ سر و كه‌رامه‌تێن خۆ نیشا هه‌وه‌ ده‌م ل ڤی گوندێ هه‌وه‌ ل ماله‌كێ خلمه‌ته‌ك یا دهێته‌كرن دێ بۆ وه‌ ئه‌شكه‌را كه‌م، بوچی ل ڤی گوندی به‌لنگازه‌كی هه‌ژار و ڕه‌به‌ن هه‌بوو د گۆتنێ مۆمل كۆمه‌كا زارۆكا هه‌بون ئه‌ها خۆدێ ل مالا خۆ نه‌بون پرسی گۆشت بوون ئه‌و ساله‌ك دوو سال بو گۆشت نه‌خواربوون یێت رابین چێله‌كا گوندیا ئیناینا د مالدا و سه‌رژێ كرین و یێت هویر دكه‌ن و ژێك ڤه‌دقه‌تینن و ده‌رگه‌هێ خۆ یێ قه‌پات كرین و كه‌سی ژ گوندیا ئاگه‌ه ل وان نینه‌، پیرێ ئالێ دگه‌ل بڕه‌كی زه‌لاما ژ كۆچكا گوندی ب رێكه‌فتن گۆته‌ وان كه‌رمكه‌ن دا بچین مالا مۆملی، ئه‌ڤ جۆقا زه‌لاما ب رێڤه‌ گۆتن ئالی ئه‌ڤه‌ دێ تو چیكه‌یه‌ مالا مۆملێ به‌لنگاز و هه‌ژار جیه‌ نینه‌ ئه‌و بچینه‌ دناڤ مالا وی دا، ئالی گۆته‌ وان جارێ هون وه‌رن گه‌هشتن ده‌ریێ مالا مۆملی ده‌ریێ وی قوتان مۆمل و زارۆكێن خۆ ڤه‌چه‌نقین گۆتن ئه‌ڤه‌ كی یه‌ به‌ختی خۆدێ به‌س خێر بیت گه‌له‌ك ترسیان گۆتا وان كی یه‌ و وه‌ خێڕه‌ ئالی ب ده‌نگه‌كی بلند گازی كر ئه‌زم پیرێ ته‌مه‌ وه‌ڕه‌ ده‌ری ڤه‌كه‌ مۆملی گۆتێ من چو پیر نینن ئالی گۆتێ وه‌ڕه‌ ڤه‌كه‌ و نه‌ترسه‌ ئه‌ز پیرێ ته‌یێ ئالی مه‌، رابوو ده‌رگه‌ه ڤه‌كر دیت بڕه‌كی زه‌لاما یێ دگه‌ل كه‌سه‌كی، گۆتێ تو پیرێ منی و ئه‌ڤ یێن دیتر كینه‌ گۆتێ بێژه‌ كه‌رمكه‌ن ئه‌ڤان ئه‌ز و تو زانین ئه‌و نزانن، نه‌جار بو گۆتێ كه‌رمكه‌ن ئه‌ڤ زه‌لامێن دگه‌ل پیرێ ئالی گۆتنێ ته‌ ئه‌م ئیناینه‌ هێڕه‌ چی كا بێژه‌ مه‌ دێ چی كه‌یا و دێ چی نیشا مه‌ ده‌یه‌، پیری ئالی گۆته‌ وان باشه‌، گۆتێ مۆملی كا ئه‌و سه‌رێ وێ چێلا ته‌ سه‌ر ژێكری بو من بینه‌ دگه‌ل كه‌ڤلێ بۆ مه‌ بینه‌ هێڕه‌ و ئاخفتنێ نه‌كه‌ی، مۆمل شاقس ما به‌رێ خۆ دا پیری ئالی و وان جوامێرێن دگه‌ل ژ بكه‌ت و ژ نه‌كه‌ت زارۆكێن وی د برسینه‌ و گۆشت یێ ل به‌ر وان پیرێ ئالی گۆتێ خۆ گیرۆ نه‌كه‌ و نه‌ترسا زارۆكێن ته‌ هه‌تا تێر دخون و بۆ مه‌ژی بینه‌ ئه‌ڤ یا دمینت و خه‌ما نه‌خۆ هه‌گه‌ر تو مریدێ من بی و ئه‌ز پیرێ ته‌ بم ئه‌و دێ چێل ژی ساخ بیت و دێ ڤه‌گه‌رێته‌ مالا خودانی و ئه‌م و زارۆكێن ته‌ژی دێ تێر كۆشتی خۆین و هه‌گه‌ر چێلا ته‌ ساخ نه‌بوو ئه‌م دێ رابین ژ مالا ته‌ ده‌ركه‌ڤین نه‌ تو مریدی من و نه‌ ئه‌ز پیرێ ته‌، ئه‌م دێ برسی ژ مالا ته‌ ده‌ركه‌ڤێن پیرێ ئالی رابوو دوعا كر و ل پێش چاڤێت هه‌میا گۆت ب ئزنا خۆدێ و شێخادی ئه‌ڤ چێل دێ ساخ بیت وه‌كی به‌رێ و دێ ڤه‌گه‌رێت بۆ خودانی ب كه‌ڕه‌ما خودێ ته‌عالا ده‌نگ ژ چێلێ هات و چێل وه‌كی به‌رێ زڤری و خۆ ل ده‌ری دا و به‌رف كۆلانێن گوندی چۆ ئه‌ڤ مێڤانێن حازر سه‌رسۆرمان هنده‌ك كه‌تن پێ چێلێ هنده‌ك هاتن بو پیرێ ئالی و زیاڕه‌تی ده‌ستێ وی بون هه‌میا پێكڤه‌ گۆتنێ ئامین تو پیری مه‌ی لێ ئه‌ڤ گوند دوو قه‌ت بون ئه‌ڤێن دگه‌ل پیرێ ئالی هاتین مالا مۆملی ئه‌و بونه‌ چێلكا ئه‌ڤ قه‌تێ دی ژ گوندی د گۆتنێ داسكا ئه‌و مان باوه‌ری ب پیرێ ئالی نه‌ئینان و خۆ جوداكرن، رۆژ بۆ رۆژێ خه‌لكێ ده‌ڤه‌رێ باوه‌ری ب سور و كه‌رامه‌تا پیرێ ئالی ئینان و دبونه‌ مرێدێن وی و خو ب چێلكا د دانه‌ ناسین، بنه‌مالێن داسكا و ئه‌ڤ كه‌س و كارێن دگه‌ل وان گه‌له‌ك ته‌نگاڤ بون گۆتن خێڕه‌ ئه‌م یێ ل ته‌نشت چێلكا و ئه‌م باوه‌ریێ ب ڤی پیری نائینین دا رۆژه‌كێ داخازكه‌ین بلا به‌یته‌ ناڤ مه‌ دا ئه‌م ژی سور و كه‌رامه‌تا وی ببینین، پیری ئالی ل سه‌ر داخازا داسكا رۆژه‌كێ بو مێڤانێ داسكا و هه‌می هاتن لێ چڤیان دوعایه‌ك بو وان كر و سر كه‌رامه‌تا وی دیتن و سه‌دقاندن و په‌شیمان بون ژ كارێ ئه‌نجامدایێن و ڤه‌گه‌ریان مالێن خو و هه‌ر كه‌سه‌كی ژ وان رابوو ژ خودێ كریه‌ خێر بۆ پیرێ ئالی ئینان وه‌ك رسم دانه‌ پیرێ خۆ و هه‌مێ بۆنه‌ مریدێن وی، ئێكی به‌لنگاز ل گوندی داسكا هه‌بوو د گۆتنێ ( بوزێرا) ئه‌و و ده‌یكا خۆ ب تنێ بون مالاكا به‌لنگاز بوون ئه‌ها خودێ ل ناڤ مالا خۆ نه‌بوو، گۆته‌ ده‌یكا خۆ هلو رابه‌ دا تشته‌كی بۆ پیرێ ئالی ببه‌ین ده‌یكا بوزێرای گۆتێ كورێ من مامه‌ چی هه‌یه‌ ل مال هه‌تا ئه‌م ببه‌ین كوركی گۆتێ دایێ ب خودێ هه‌گه‌ر مه‌ چلكێن به‌ر خۆ برینه‌ دڤێت ئه‌و رسما وی ببه‌ین و ئه‌م ده‌ست خالی ناچین دیوانا وی، گۆتێ كورێ من ب خودێ دناڤ مالا مه‌ هه‌میێ دا سێ مستێن ئاری بتنێ هه‌ینه‌ بوزیرای گۆته‌ ده‌یكا خۆ ما هه‌ر بۆ مه‌ ب ڤان هه‌ر سێ مستێن ئاری نا قه‌تێت رابه‌ بكه‌ خه‌وڕه‌ و دێ به‌ین به‌ر پیرێ خۆ دا بێ پار نه‌بین هه‌گه‌ر خوار و هه‌گه‌ر نه‌خوار، ده‌یكا وی ژی رابو كڕه‌ هه‌ڤیڕه‌ك و خه‌وڕه‌ك درۆست كر و دناڤ به‌خچه‌كێ دا پێچا و دبن چنگێ كورێ خۆ كر و گۆتی دێ هه‌ڕه‌ كورێ من خودێ ل گه‌ل ته‌بیت، ئه‌وژی چۆ دیوانێ ل گۆشكێ دیوانێ رۆنشت و به‌رێ خۆ دا خه‌لكێ دیت هه‌ر كه‌سه‌كێ ب ڕه‌نگه‌كی سه‌رێن به‌رخا و ته‌بلیێن گۆشتی و برنجی و مالێ دنیایێ دكه‌ن خێر و دادنێنه‌ به‌ر ده‌ستی پیرێ ئالی، پیرێ ئالی گۆتێ بۆزیرا گۆتێ به‌لێ ئه‌زبه‌نی گۆتێ وێ خه‌ورێ بینه‌ ده‌ر ژ بن عه‌بای و شه‌رم نه‌كه‌ و باش ب زانه‌ ئه‌ڤ خێرا دڤێت هه‌موو ل سه‌ر خه‌ورا ته‌ قه‌بول بیت چه‌ند به‌ران و به‌رخ و گایێن هاتین دبنه‌ خێر هه‌می ل سه‌ر خه‌ورا ته‌ قه‌بول و هه‌تا هه‌یا خه‌وڕه‌ ب ناڤێ بوزێرا یه‌ ژبه‌ركو هند ب نیه‌ته‌كا پاقژ و ژ دل ئیمان بوزیرای ئه‌ڤ خه‌وڕه‌ بۆ پیرێ كربویه‌ خێر، پشتی داسكا و چێلكا هه‌نیا خێرا خۆ داین و هه‌می بین پیری ئالی، پیری ئالی قه‌ستا لالشێ كر و هاته‌ نك شێخادی گیانێ من گوری سلاڤێن خودێ ل سه‌ر بن، گۆته‌ شێخادی وه‌ دلێ من یێ هێلای شێخادی گۆتێ بوچی پیری ئالی گۆتێ وه‌ ئه‌ز ڤریكرمه‌ ناڤ خالتیا و جهێ من هێڕه‌ بۆ ئه‌ز ل لالشێ بم وه‌ ئه‌ز دوركرم و حه‌دوسه‌ت و ماش و خه‌لات و به‌رات هه‌وه‌ لێكڤه‌كرن هه‌وه‌ تشته‌ك نه‌دا من شێخادی گیانێ من گۆری گۆتی تو راست د بێژی و هه‌قێ ته‌ یه‌ ماده‌م وه‌سا یه‌ بلا بو ته‌ ئاقده‌كی ئاڤا كه‌ن ل ئالییێ هه‌سناكه‌ ب ڕه‌خ مه‌حمه‌ڕه‌شان ڤه‌ گۆتێ درۆسته‌ ئه‌زبه‌نی شێخادی گۆتی ئه‌ری پیری ئالی دێ تو مینی یان دێ ڤه‌گه‌رێی، پیرێ ئالی گۆت كه‌یفا ته‌یا شێخادی گۆتێ هه‌گه‌ر ته‌ ڤه‌گه‌رێی باشتڕه‌ هه‌ڕه‌ ناڤ مرێدێن خۆ سه‌روبه‌ركه‌ ب خێر تڕه‌، پیرێ ئالی گۆتێ پیرێ ئالی بخۆ بكه‌ تزبی ئێك ل پێ ئێكی هه‌ر هه‌فت جه‌ژنا ئه‌ڤێ ل لالشی دئێنه‌ گێڕان بكه‌ باتزمی د هه‌فتیه‌كێ دا بگێرن مه‌ قه‌بول له‌وا هه‌تا ئه‌و ژی ئه‌ڤ جه‌ژن دناڤ خالتیا دهێته‌ گێڕان ل باكورێ كوردستانێ ل وه‌لاتێ توركا لێ پشتی فه‌رمانا ل سه‌ر خالتیا هاتی هنده‌ك ژ وان پیرێن ئالی و چێلكا و خالتیا قورتال بون هاتن شنگالی ڤان ڕێوڕه‌سمێن باتزمی دگێرن دیسا فه‌رمانا 74 ل سه‌ر  شنگالی هاتی نها ئه‌ڤ چێلكا و پیرێن ئالی ڤان رێ و ڕه‌سما ل وه‌لاتێ شێخ و بن كه‌ندی و له‌حفا قایدیا و خانك و قه‌باخێ و ل باسكێ شێخ دگێرن و خه‌لك پشكداری ڤی جه‌ژنێ دبن.\n\nدبێژن: خالتی فلتین ب ده‌وله‌تێ ڤه‌شه‌هتین ژ هه‌زارا ئێك فلتی.\n\nجه‌ژنا باتزمیێ:\n\nجه‌ژن باتزمیێ ئێكه‌ ژ جه‌ژنێن پیرۆزێن ئێزدییانه‌، كه‌ڤناتیا وی ده‌ڤه‌گه‌رێته‌ به‌ری هه‌زاڕه‌ها سالان ژ سه‌رده‌مێن هه‌ری كه‌ڤنده‌ ئێزدییان رێوڕه‌سم و ڕه‌سه‌نایه‌تیا ڤێ جه‌ژنێ پاراستیه‌ هه‌تا رۆژا ئیرۆ، ئه‌ڤ جه‌ژنه‌ یه‌ تایبه‌ته‌ ب ئێلا چێلكا ( پیر-مرید) ئانكو ئێلا چێلكا رێوڕه‌سمێن ڤێ جه‌ژنێ دگێرن و فه‌رزه‌ هه‌ر ماله‌كا جودابیت ژ ڤێ ئێلێ ڤێ جه‌ژنێ هه‌ر سال بكه‌ت. دبێژنه‌ ئه‌ڤی جه‌ژنێ (باتزمی) ئانكو جه‌ژنا ( تاووسی مه‌له‌ك).\n\nئه‌ڤ جه‌ژن دكه‌فته‌ ئێك شه‌مبوویا داویێ ژ مه‌ها كانوونا ئێكێ هه‌تا ئێك شومبوویا ئێكێ ژ مه‌ها كانوونا دوویێ. هه‌ژی گۆتنێ یه‌ هه‌ر سال ئه‌ڤ جه‌ژن نه‌ ل وه‌خته‌كی دئێنه‌ گێڕان به‌لكو كێم و زێده‌هه‌ی هه‌نه‌ رۆژه‌ك یان دوو رۆژ.\n\nباتزمی: ئانكو جه‌ژنا تاووسی مه‌له‌كی یان جه‌ژنا پیرێ ئالی\n\nڕێوڕه‌سمێن ڤێ جه‌ژنێ:\n\n- هه‌فت رۆژن هه‌ر رۆژه‌ك ژبۆ ملیاكه‌ته‌كی خۆدی یه‌:\n\n- ئێك شه‌مبوویا ئێكێ دبێژنێ جل شۆ ئانكو هه‌ر ماله‌كا ڤێ جه‌ژنێ بگێرت پێتڤیه‌ هه‌موو ئه‌ندامێن وێ مالێ سه‌رێ خۆ بشون و له‌شێ خۆ پاقژكه‌ن و هه‌ر ماله‌ك پێتڤیه‌ به‌رهه‌ڤیێن جه‌ژنێ بكه‌ت. \n\n- رۆژێن دوو شه‌مبوو و سێ شه‌مبوو و چارشه‌مبوو رۆژینه‌، ئانكو سێ رۆژی ژ پیرێ ئالی دئێنه‌ گرتن وه‌كو خێر و فه‌رز.\n\n- ل رۆژا چارشه‌مبوویێ دبێژنێ رۆژا په‌ز كوشتنێ هه‌ر ماله‌كا چێلكی پێتڤیه‌ سه‌ربرا خۆ سه‌رببرت ل گۆری شیانێن خۆ هنده‌ك سه‌ربڕه‌كێ یان دوو یان بتر سه‌ردبرن و هنده‌ك مال گۆلكان ژی دكه‌نه‌ قوربان تنێ ژ بۆ (پاریا) دیسا پێتڤیه‌ ئه‌و سه‌ربرێ دئێنه‌ سه‌ربرین یێن هه‌ر ماله‌كێ د ساخ و ساخله‌م بن ئانكو ژ ئه‌ندامێن له‌شێ وان دكێم نه‌بن وه‌كو (لنگ و چاڤ و گوه‌ و قۆچ و گوهانێن وان). قوربان بتریا جاران ( په‌زه‌ و بزن و گۆلك).\n\n- پاری چنه‌: هه‌فت پارچێن گۆشت و هه‌ستینه‌ ژ وێ سه‌ربرا تایبه‌ت ب پاریان ڤه‌ دئێنه‌ ژێڤه‌كرن دڤێت ئه‌و پاری ب زانین بێنه‌ ژێكڤه‌كرن و ژێك جوداكرن هه‌ر هه‌فت پاری ژی ئه‌ڤه‌نه‌.\n\n1- هه‌فت مۆفك ژ پشتا سه‌ربرێ\n\n2- ستۆ\n\n3- سنگ\n\n4- هه‌فت پارسۆ ژ لایێ راستی یێ سه‌برێ\n\n5- پیل ئانكو لنگێ پێشیێ یێ لایێ راستی یێ سه‌ربرێ پیل دبیته‌ سێ پاری هه‌ر مۆفكه‌كه‌ پیلی د بیته‌ پاریه‌ك بڤی چه‌ندێ دبنه‌ هه‌فت پاری و هه‌ر پاریه‌ك ژ بۆ ملیاكه‌ته‌كی یه‌.\n\n- پشتی ل رۆژا چارشه‌مبوویێ قوربان دئێنه‌ دان سه‌ربرین، سێلا سه‌وكا دئێته‌ دانان ل سه‌ر ئاگرێ دارا و كابانیا مالێ ده‌ست ب دروستكرنا سه‌وكان دكت و یه‌ فه‌ره‌ پشتی سه‌ربر دئێنه‌ سه‌ربرین هه‌موو ئه‌ندامێن مالێ رۆژیا خۆ بشكینن وه‌كو رێز گرتنه‌ك بۆ پیرۆزییا جه‌ژنێ و هاتنا مێڤانا.\n\nسه‌وك چینه‌: نانه‌كی تایبه‌ته‌ دئێته‌ دروست كرن و هه‌ڤیرێ ڤی نانی ب ده‌ستێ كابانیا مالێ و به‌هڤیرترشێ جه‌ژنێ دئێته‌ ستریان و پشتی ئه‌ڤ هه‌ڤیر ترش دبت دئێته‌ پاتن ل سه‌ر  سێلا دارا و ئاگرێ دارا سه‌وك ژی دئێنه‌ دروستكرن، ئه‌ڤ سه‌وك ژی دئێنه‌ نه‌قشاندن ب داراكی دبێژنێ داركێ سه‌وكان رۆنێ په‌زی یان دۆهنێ په‌زی ل سه‌ر  وان سه‌وكان دئێت رشتن و دئێته‌ نه‌قشاندن ب ڕه‌نگێ رۆژێ ئانكو تیشكێن رۆژێ ل سه‌ر دئێنه‌ نه‌قشاندن وه‌كو پیرۆزیه‌ك بۆ رۆژێ و خودانێ وێ شێشمس دبێژنه‌ ڤی نانی سه‌وكێن باتزمیێ یان سه‌وكێن پیرێ ئالی.\n\nسه‌وك نانه‌كی تایبه‌ته‌ ل ناڤ ئێزدییان دا و ل جه‌ژنا باتزمیێ دئێته‌ چێكرن ل رۆژا چارشه‌مبوویێ ژ جه‌ژنێ و نانه‌كێ پیرۆزه‌ ل میتولۆژیا ئێزدییان دا و مێژوویا وی دزڤرته‌ سه‌رده‌مێ پیرێ ئالی ده‌ما كورێ پیرێ سه‌وكا جه‌هی ل بن عه‌بایه‌ خۆ كڕه‌ و ئانیه‌ جڤاتا پیرێ ئالێ به‌لێ شه‌رم دكر ب ئینته‌ ده‌ر لێ پا پیرێ ئالی ب كه‌ڕه‌مێ ئاشكه‌را بوون له‌ورا گۆت: ( سه‌وكا بن عه‌بایب من قه‌بول كر ب گایی) و ژ وی ده‌می هه‌تا نهۆ سه‌وكا پیرۆزیه‌كا تایبه‌ت ل جه‌م هۆزێن چێلكا هه‌یه‌ و گه‌له‌گ رامان تێدا هه‌ینه‌ و چێ نابت هۆزێن چێلكا بۆ ماوێ هه‌فتیه‌كێ نانێ ئاسایی چێكه‌ن ژبه‌ر پیرۆزییا سه‌وكان یی گرۆڤره‌ ب شێوه‌یی بازنی هێمایێ رۆژیێ دده‌ت و هه‌روه‌سا هێمایێ ته‌پا ئه‌ردی دده‌ت و چه‌ند نه‌قشی فوسێفسا دێ هه‌ینه‌ و دوازده‌ خه‌ت تێدا چێدكه‌ن و هه‌ر خه‌ته‌كێ رامانا دوازده‌ هه‌یڤێن سالێ نه‌. هه‌ر هه‌یڤه‌ك ژ چه‌ند رۆژان پێك دئێت و چارگۆشه‌ ل نیڤه‌كا سه‌وكی دا رامانا هه‌ر چار ئالییێ دنیایێ دده‌ت.\n\n- هه‌ر رۆژا چارشه‌مبوویێ ئانكو رۆژا په‌ز كوشتنێ هه‌تا رۆژا هه‌فتێ ژ جه‌ژنێ خه‌لكێ گوند و دوست و هه‌ڤال و براده‌ر قه‌ستا وان مالێن ئێلا چێلكا دكن ئه‌وێن ڤێ جه‌ژنێ دگێرن و هنده‌ك جۆرێن خوارنا یێن تایبه‌ت لبه‌ر مێڤانا دئێنه‌ دانان وه‌كو (سه‌وك-گۆشت و سمات).\n\n- سه‌وك و گۆشت هه‌ر ژ رۆژا چارێ دئێته‌ دروستكرن هه‌تا رۆژا داویێ ژ جه‌ژنێ.\n\n- ل هێڤارا چارشومبووبێ ل سه‌ر  پێنچ شه‌مبوویێ شه‌ڤ به‌راته‌ك هه‌یه‌ دبێژنێ شه‌ڤ به‌رات خه‌وڕه‌ و ئه‌ڤ شه‌ڤ به‌راته‌ تنێ ل مالێن ئێلا بوزێرا دێته‌گرتن و خه‌ولێڕه‌ دئێته‌ دروستكرن.\n\n- رۆژا پێنچ شه‌مبوویێ (سمات) ترشك دئێته‌ دروستكرن. سمات چییه‌: خوارنه‌كا تایبه‌ته‌ یه‌ پێكهاتییه‌ ژ دانی ئانكو گه‌نمی ڤه‌شارتی-نۆكا-پارچێن گۆشت-ترشا شه‌برمان ئانكو ده‌ندكێن هنارا یێن هشككری، ئه‌ڤ سمات ب ده‌ستێ كابانیا مالێ و ل سه‌ر  ئاگرێ داران دئێته‌ دروستكرن و كه‌لاندن و ئه‌ڤ سمات دگه‌ل سه‌وكان ل سه‌ر ده‌رو و جیناران و گوندیان دئێته‌ به‌لاڤكرن و چ مێڤانێ هاته‌ جه‌ژنێ ئه‌ڤ خوارنه‌ لبه‌ر دئێته‌ دانان.\n\n- چرا و فه‌تیل: هه‌موو هێڤاریا دئێته‌ ڤێخستن و خه‌ولێڕه‌ دئێته‌ دانان و ئه‌ڤ خه‌ولێڕه‌ یه‌ دانایه‌ هه‌تا رۆژا داویێ ژ جه‌ژنێ و هه‌ر كه‌سه‌كی بچته‌ جه‌ژنێ دڤێت لڤێ خه‌ولێرێ زیاڕه‌تی بت و هه‌ر كه‌سه‌كی مرازه‌ك د دلێ وی دا هه‌بت وێ مرازێ دكت لبه‌ر خه‌ولێرێ و هنده‌ك مێویژ دگه‌ل ده‌رزۆك ( ده‌زیك) دگه‌ل خه‌ولێرێ دئێته‌ دانان.\n\n- خه‌وڕه‌ چییه‌: پارچه‌ نانه‌كی ستووڕه‌ دئێته‌ دروستكرن ژ ( ئار- هیكێن مریشكێن مالان- كونجی) ژ لاییێ ئێلا بۆزیرا ڤه‌ ئه‌ڤ هه‌ڤیر دئێته‌ ڤستریان ل هێڤارا شه‌ڤ به‌راتا خه‌وڕه‌ هه‌تا ده‌ستێن وی كه‌سی د قه‌رمن و هه‌ڤیر باش دئێته‌ ستریان و ئه‌و كه‌س ڤێ خه‌ورێ دروست دكت دڤێت یێ باك و ته‌میزبت، هه‌ر كه‌سه‌كی ساله‌كێ چوو خلمه‌تا خه‌وڕه‌ دڤێت سێ سالا بچت و ده‌ما سێ سالا چوو دڤێت بكه‌ته‌ هه‌فت سال. بڤی ڕه‌نگی هه‌ر ماله‌كا چێلكا دڤێت خێرا خو ببه‌ته‌ ماله‌كا بوزێرا و پارچه‌ خه‌ولێرا خۆ بینت كو ژ لاییێ وانڤه‌ هاتییه‌ پارچه‌كرن و دبێژنێ خه‌ورێ پیرێ ئالی.\n\n- شه‌ڤ به‌رات: ل هێڤارا پێنچ شه‌مبوویێ ل سه‌ر ئینیێ شه‌ڤ به‌راته‌كا دی ل هه‌موو مالێن جه‌ژنا باتزمیێ دگێرن دئێته‌ گرتن هه‌ر كه‌سه‌كی چاڤێ وی ل خێرێ و گرتنا شه‌ڤ به‌راتێ بت دكارت بگرت نه‌بتنێ ئێلا چێلكا به‌لكو هه‌ر ( ئێزدیه‌ك-جیناڕه‌ك - گوندیه‌ك - هه‌ڤاله‌ك) دكارت وێ شه‌ڤ به‌راتێ بگرت، ل ڤێ هێڤارێ چرا و فه‌تیل هه‌تا سبه‌هێ دئێنه‌ ڤێخستن و هه‌ر كه‌سه‌كی بێته‌ گرتنا شه‌ڤ به‌راتێ دڤێت یێ هێمن بت و ل به‌رێ سبه‌هێ خوارنه‌ك دئێته‌ خوارن دبێَژنێ (پاری). بڤی ته‌رزی جه‌ژن یه‌ به‌رده‌وامه‌ ب هاتن و چونا خه‌لكێ و مێڤانا هه‌تا رۆژا ئێك شه‌مبوویێ.\n\n- ل رۆژا ئینیێ گوندی گه‌له‌ك قه‌ستا مالێن جه‌ژنێ ناكه‌ن ژبه‌ر شه‌ڤ به‌رات گرتینه‌.\n\n- رۆژا ئێك شه‌مبوویێ خوارنه‌ك دئێته‌ دروستكرن دبێژنێ سه‌ر و پێ (سه‌روپێچك) ل رۆژا شه‌مبوویێ ل سه‌ر  ئاگرێ داران ل سبه‌یكا رۆژا ئێك شه‌مبوویێ ئه‌و سه‌ر و پێ دگه‌ل هنده‌ك سه‌وكان ل سه‌ر  ده‌رو جینار و گوندیان دئێنه‌ به‌لاڤكرن و لبه‌ر مێڤانا ژی دئێنه‌ دانان دبێژنه‌ ڤێ خوارنێ (تاشتێیا شێشمس).\n\n- ل رۆژا داویێ ژ جه‌ژنێ ئانكو رۆژا ئێك شه‌مبوویێ رۆژه‌كا تایبه‌ته‌ ژبه‌ر كو ئێلا چێلكا (پیر-مرید) ئه‌و بخۆ دچنه‌ جه‌ژنێن ئێك و دوو و جه‌ژنێ ل ئێك و دوو پیرۆز دكن و دبێژن سه‌رسال و باتزمیێ وه‌ پیرۆز بن و هه‌ر سال بخێر و خۆشی بكن، هه‌ر كه‌سێ دلێ وان ژ هه‌ڤدوو مای بت ل وێ رۆژا پیرۆز دا ب هه‌ڤدوو دبۆرن و دبێژنه‌ ڤێ رۆژێ ( سه‌رسال).\n\nده‌زیك: هه‌ر ل ڤێ جه‌ژنێ ده‌زیه‌ك دهێنه‌ دابه‌شكرن ل سه‌ر ئێزدییان دبێژنێ ده‌زیكێ باتیزمێ ده‌زیێ مالا ئادیان، بابادین، شێشمس و مه‌لك فه‌خردین، شێخادی ئه‌ڤ ماشه‌ ژی دایێ كو ڤی ده‌زیكی بده‌تا مله‌تێ خۆ دا به‌ێنه‌ پاراستن ژ هه‌ر قه‌دا و به‌لایه‌كێ هه‌ر گاڤه‌كا ته‌نگاڤ بن.\n\nده‌زیك چییه‌: ده‌زیك یێ پێكاتیه‌ ژ ده‌زیێ سپی و سۆر دورستكرن ژ په‌مبوو یان هریێ و ئه‌ڤ ده‌زۆكا دێ دئێته‌ رستن و لێك بادان ب ته‌شیێ ب ده‌ستێ كابانیا مالێ و كچێن بوكر ل ڤێ جه‌ژنا باتزمی ئه‌ڤێن دهێنه‌ خزمه‌تێ و خێرێ هه‌ر كه‌سه‌كی ئێزدی و بڤێت ده‌مێ دهێنه‌ جه‌ژنا باتزمی پیرێن ئالی دێ ده‌زیكه‌كی ل ده‌ستێ وان كه‌ت و دبێژنه‌ ئه‌ڤی ده‌زیكی ده‌زیكی پیری ئالی یان ده‌زیكی باتزمی، ده‌زیك بۆ ماوه‌یێ سێ رۆژا نابت ژ ده‌ستی به‌ێته‌ ده‌ر و ته‌ر بیت دڤێت ب ئاڤ نه‌بیت پشتی هنگێ دێ دانێته‌ مال جهه‌كی پیرۆز د توركێ به‌راتا یان جه‌هكی پاقژ دانێن ده‌مێ بچینه‌ رێ و روباریه‌كی دێ ل ده‌ستێ خۆ كه‌ت هه‌تا ب زڤرت، هنده‌ك ژ ڤی ده‌زیكی بۆ ماوێ ساله‌كێ د ده‌ستێ خۆ دكه‌ن هنده‌ك ژی د ستۆیێ خۆ دكه‌ن. ئه‌ڤ ده‌زیك بۆ ماوه‌یێ ساله‌كێ دمینت ژ جه‌ژنێ بۆ جه‌ژنێ. ل هه‌ر هه‌فت رۆژێن جه‌ژنێ كچ و كورێن بوكر و ب ڕه‌وشت خزمه‌تا مالا پیرێن ئالی دكه‌ن و ل هێڤارا په‌مبوو درستن بۆ دروستكرنا ده‌زیكا و سه‌وكا د پێژن و گوشتی دقه‌لینن و شریناهیێ ل سه‌ر مێڤانا دابه‌شدكه‌ن. دبێژن ئه‌و كه‌سێن خلمه‌تا ڤێ جه‌ژنێ دكه‌ن دگه‌هن مرازێن خۆ تایبه‌ت كچ و كور بڤی ته‌زری جه‌ژن ب دوماهیك دهێت.\n\nهه‌ژی گۆتنێ یه‌ ئێلا مه‌ملا ب هه‌فتیه‌كێ لپێش چێلكا باتزمیێ چێدكه‌ن. دیسان جه‌ژنه‌ ل نك خه‌لكێ دی یی گشتیێ ئێزدی دئێته‌ گێڕان بۆ ماوێ رۆژه‌كێ دبێژنێ ( جه‌ژنا بێلندێ)."
          },
          {
            "title": " 4-1-10. جه‌ژنا خدرلیاس ",
            "content": "\n\nئه‌ڤ جه‌ژن ئێك ژ كه‌ڤنترین جه‌ژنێن رۆژهه‌لاتا ناڤینه‌ و هه‌ر ژ باب و كالا دا ئێزدییان ئه‌ڤ جه‌ژن ب پیرۆز دایه‌ زانین و ڕێوڕه‌سمێن ڤێ جه‌ژنێ ساخكرینه‌، ئه‌ڤ جه‌ژن د كه‌فته‌ د پێنجشه‌مبوویا ئێكێ دا، ژ مه‌ها سباتا رۆژهلاتێ، ل پێش جه‌ژنێ سێ رۆژا به‌رى هنگى ئێزدی ب رۆژی دبن ( دووشه‌مبوویێ - سێشه‌مبوویێ - چارشه‌مبوویێ ) رۆژینه‌ و پێنج شه‌مبوویێ دبته‌ عیدا خدر و ئلیاس ل رێكه‌فتی (18/2)ێ جه‌ژنا و رۆژا 15-16-17ێ رۆژینه‌، ئه‌ڤێ جه‌ژنێ ژی گرێدانه‌ك ب وه‌رزی چاندنێ و سروشتیڤه‌ هه‌یه‌. ئه‌ڤ رۆژى خێرن نه‌فه‌رزن به‌لكى هه‌ر ئێزدیه‌كى بڤێت رۆژیا دگرن نه‌خاسمه‌ ئه‌ڤ كه‌سێن دایك بوونا وان ل ڤان هه‌ر چار رۆژا بتریا وان ناڤێن ل وان دئێنه‌ دانان خدر یان ئلیاس و بتریا ڤان كه‌سا هه‌ر سێ رۆژا ب رۆژى دبن، ل ڤێ جه‌ژنێ و رۆژیێن نه‌بی خدر و ئه‌لیاس  نابیت مرۆڤێ ئێزدی خونێ ب رێژن و سه‌ربرا ب كوژن و بچن رێكێن دویر نه‌خاسمه‌ نێچیرێ، وه‌كى یه‌ دیار ئه‌ڤ جه‌ژنا خدر و ئلیاس په‌یوه‌ندى ب وه‌رزێ چاندنێ ڤه‌ هه‌یه‌ پشتى چاندن خلاس دبت و تۆڤێ چاندنێ هه‌موو دئێته‌ ڕه‌شاندن و به‌لاڤكرن ل ده‌شتێ دبێژن خدر ئلیاس و ساڵ خلاس یانكو چاندن خلاس بو، ئه‌ڤجار ل هیڤیا به‌رهه‌مێ چاندنا خۆ د مینن ڤان رۆژیان و جه‌ژنێ د گێرن، دیسا هنده‌ك وه‌سا  ژی دبێژن كو سڕ و سه‌قایێ ئه‌ڤ سال خلاس بو و سڕ نه‌ما ئه‌ڤێ گوتنێ د بێژن هه‌ر بوزانین بتریا ڤان جه‌ژن و هه‌لكه‌فتێن ئێزدییان گرێدایى سروشتى و وه‌رزێن سالێ نه‌ وه‌كى ل ڕێوڕه‌سمێن ڤێ جه‌ژنێ دا دئێنه‌ گێڕان، هه‌روه‌سا ب جه‌ژنا مرازا ژى دئێته‌ ناسین دباوه‌ریا ئێزدییان دا خدر و ئلیاس هه‌ر سێ رۆژا ل ئاسمانى دئێنه‌ سه‌ر ئه‌ردى د گه‌رێن و سه‌د خۆزیا وێ ده‌ڤه‌را خدر و ئلیاس تێرا ده‌رباس بن و هه‌ر كه‌سێ لێ ڕاست بن یان بێنه‌ مالا وان دێ ب مرازا خۆ شادبت له‌وا ل هێڤارا عیدێ هه‌ر ماله‌ك سێنیكه‌كا پێخوونێ به‌رهه‌ڤ دكه‌ن و دادنێنه‌ سه‌ر جهه‌كى بلند ل مالێ دبێژن خدر و ئلیاس هه‌گه‌ر هاتن وێ مالێ دێ تامكه‌نه‌ پێخوونێ و جیێن ده‌ستێن وان دێ ل سه‌ر  پێخوونێ دیار بن و هه‌گه‌ر هاتن وێ مالێ دێ خێر و بێر كه‌فتا ناڤ مالێ ورزق و مالێ وان دێ زێده‌بت، دیسا د باوه‌رییا ئێزدییان دا هه‌ر ل ڤێ هێڤارا جه‌ژنێ كچ یان كوڕ هه‌گه‌ر د خه‌وا خۆدا بچته‌ مالا كه‌سه‌كی و ئاڤه‌كێ ل مالا وان ڤه‌خۆت دێ رزقێ وى ل وێ بیت، به‌لكى نه‌ هه‌ر بۆ رزقى و هه‌ڤژینیێ بتنێ هه‌ر مرازه‌كا هه‌بت هه‌گه‌ر د خه‌وا خۆدا نه‌بى خدر و ئلیاس ببینن دێ گه‌هن مرازا خۆ، ئێزدى رێز و حورمه‌ته‌كا مه‌زن د ده‌نه‌ كه‌ساتىیا خدر و ئلیاس و ب نه‌مر دزانن، دیسا د باوه‌ریا ئێزدییان دا ب خوداوه‌ندێ ده‌ریا و رۆباران دزانن.\n\nمه‌زارگه‌هێن وى ژى ل ده‌ڤه‌رێن ئێزدییان دروست كرنه‌، مینا باعه‌درێ ، گوندێ كه‌رسافا ل كۆمه‌لگه‌ها شێخكا ، قه‌زا شێخان ، و هتد. هه‌روه‌سا مه‌زارگه‌هێ وى ل حه‌له‌بێ ژى هه‌یه‌، مێژونڤیس وه‌سا باوه‌ر دكن ئه‌ڤ مه‌زار به‌رى ئیسلامێ ب سه‌دان سالان هه‌بوویه‌ هۆن ژى ئیسلام ب تایبه‌ت شیعه‌ ڕێوڕه‌سمێن تایبه‌ت هه‌نه‌ و جه‌ژنه‌كا به‌رفره‌ه دگێرن بۆ خدر و ئلیاس هه‌روه‌سا مه‌سیحیه‌ت ژى و یه‌هودیا ڕێوره‌سمێن تایبه‌ت هه‌نه‌، ئه‌ڤ تایبه‌تمه‌ندیا ڤان ئۆلا دایه‌ خدر و ئلیاس ئێك ئۆل نكارت بێژت ئه‌ڤه‌ پێگه‌هێ ئۆلا مه‌ یه‌ له‌وما دئێزدییاتییێ دا هه‌گه‌ر ئه‌م به‌رێ خۆ ب ده‌ینێ وه‌ك مێتولۆژى تێگه‌هه‌ك گه‌له‌ك پیرۆز دایه‌ خدر و ئلیاس وه‌ك دوو مه‌لایكه‌ت وه‌ك دوو ده‌روێش وه‌ك دوو كه‌سێن چاك وه‌ك دوویێن زێندى هه‌تا نهۆ دساخ داینه‌ ناسین. هه‌روه‌سا ناڤێ خدر و ئلیاس د گه‌له‌ك قه‌ول و به‌یتا دا هاتییه‌ نه‌خاسمه‌ ل قه‌ولێ پیر شه‌ڕه‌ڤ.\n\nگرنگیا ڤێ جه‌ژنی د ناڤ ئێزدیاندا:\n\nجه‌ژنا خدر ئلیاس ئێكه‌ ژ جه‌ژنێن هه‌ڕه‌ كه‌ڤنار دناڤ ئێزدییان دا، جه‌ژنا خدرلیاس ب ئێك ژ جه‌ژنێن هه‌ره‌كه‌ڤن دئێته‌ هژمارتن بتریا ملله‌تێن كه‌ڤن ل ده‌ڤه‌را ڕۆژهلاتا ناڤین ڕێوڕه‌سمێن ڤێ جه‌ژنێ دگێڕان. جڤاكی ئێزدییان ئێك ژ وان جڤاكایه‌ رێوره‌سم و بیروباوه‌رێن ڤێ جه‌ژنی پاراستینه‌ و هه‌تا ئه‌و گرنگییه‌كا زۆر پێ دده‌ن، خدر و لیاس ژی دناڤ ئێزدییاندا دوو چاكێن خودێنه‌ پووته‌ دان ب ڤێ جه‌ژنی و هه‌ردوو چاكا - خدر و لیاس- دناڤ ئێزدییاندا ب ڤی ڕه‌نگی ل خواری خویا دبت رێورسمێن دڤێ جه‌ژنێ دا:\n\n1- پووته‌كا مه‌زن ب ناڤێن (خدر و لیاس) دده‌ن.\n\n2- چه‌ندین نیشانگه‌هێن ( خدر و لیاس ) ل گوند و ده‌ڤه‌رێن ئێزدییان و ل په‌رستگه‌ها پیرۆزا لالش هه‌ینه‌.\n\n3- ناڤێن خدر و لیاس دگه‌له‌ك تێكستێن دینیدا هاتینه‌.\n\nشه‌ڕه‌ف ده‌نگ دكه‌ت ژ ئه‌ساسه‌\n\nفه‌همی من زوقیاسه‌\n\nتو خدری یان لیاسه‌\n\n*   *   *\n\nدوو جاویش ل قه‌دمكه‌هی راوستیانه‌\n\nئیك خدڕه‌ و ئیدی دبێژنی ئه‌لیاس\n\nخدرۆ یان خدری\n\nب هیمه‌تا قادری\n\nل هموو جه‌وابا یی حازری\n\n*   *   *\n\nئه‌ز برمه‌ به‌ركرامه‌تا وی مه‌ولایی\n\nبرمه‌ به‌ر حكمه‌تا وی په‌دشایی\n\nژ مه‌را كری خوش و شای\n\n*   *   *\n\nخوش و شایی ژ مه‌را كری\n\nبرمه‌ سه‌ر ته‌ریقه‌تا مه‌له‌كی فاخری\n\n\tمن نزانی نو خدری بن خدری\t\n\nڕێوڕه‌سمێن ئه‌ڤێ جه‌ژنێ:\n\n1- ل ڕۆژا دوو شه‌مبوویی هه‌ر ماله‌ك هنده‌ك ده‌خل و دانێ (گه‌نمى) دقه‌لینت دبێژنی قه‌لاتك، ئه‌ڤه‌ ژى نیشانا ب داوى هاتنا وه‌رزێ چاندنێیه‌. \n\n2- رۆژا چارشه‌مبوویێ قه‌لاتكا دهێرن و ( پێخوونێ) چێدكن. پاشی هنده‌ك پێخوونێ دكه‌ل دۆشاڤێ ڤه‌دسترن دبێته‌ خه‌بیسه‌. ژ هه‌فت تاما یه‌ پێك هاتییه‌ ژ گه‌نمی و جه‌هی و نیسك و باقلكا و نه‌هك و دڕه‌ و توفكێ گندوری و جارنا شه‌ش ڕه‌نگ و دگه‌ل خویێ دگۆتن ئه‌ڤه‌ هه‌فت تام.  رۆژا جه‌ژنێ دگوتن ئه‌ڤه‌ هه‌فت تام . \n\n3- هه‌ر دیسان ل ڕۆژا چار شه‌مبوویی ئانكو ل هێڤارا جه‌ژنی كابانیین مالا هنده‌ك پێخوونی دسینیكه‌كی دكه‌ن و ل سه‌ری خانیی مالێ دادنێن ب وی هێڤێی كو خدر لیاس نیشانه‌كی لێكه‌ت و ببته‌ هێمایا خیر و به‌ره‌كه‌تێ دمالێ ده‌.\n\n4- ل سبه‌یكا جه‌ژنی ساڤارێن هیرای و قه‌لاندی دكه‌نه‌ زادی جه‌ژنی و دبێژنی (چه‌رخووس) ئه‌ڤ زاد ل ڕۆژا جه‌ژنێ د هێته‌ خارن.\n\n5- رۆژا جه‌ژنێ جۆتیار هنده‌ك پێخوونێ دبه‌ته‌ ناڤ زه‌ڤیێن خۆ یێن چاندنێ و لێ دره‌شینت، بۆ خێر و به‌ركه‌تێ. \n\nهنده‌ك بیروباوه‌رێن ڤێ جه‌ژنێ:\n\n1- سه‌ربر نائێنه‌ سه‌رژێكرن: \n\nژ ڕێوڕه‌سمێن ڤێ عیدێ چێنابت سه‌ربر بێنه‌ كوشتن وه‌ك قوربانی به‌روڤاژی دگه‌ل عیدێن دی، ئه‌ڤه‌ تاكه‌ عیده‌ ئێزدییانه‌ سه‌ربرا بۆ خێرێ ناكوژن، رامان وێ چه‌ندێ ئه‌وه‌ كو ل ڤی ده‌مێ سالێ زۆربه‌یا گیانه‌وه‌ڕه‌ان ئێت دوو گیانن یان ب تێشكن و شیری دده‌نێ و گونه‌هه‌ بێنه‌ سه‌رژێكرن، له‌وما خه‌لكێ ئێزدی خوارنا ڤێ عیدێ ب به‌رهه‌مێن سروشتی و رووه‌كی بتنێ ئاماده‌دكه‌ن، دبێژنێ ( بێخون⁄ پێخون). ئانكو چێنابت قوربانی بێنه‌ سه‌ربرین و خون ژێ بێت .\n\n2- هه‌روه‌سا دوان رۆژادا ئیزدی نابت ژ مال دووربكه‌ڤن و بچنه‌ رێ و رێباریێن دوور. \n\n3- ئێزدی وه‌كو بیروباوه‌ر ل رۆژێن رۆژیا و رۆژا جه‌ژنێ نێچیر قه‌ده‌غه‌یه‌. ئێزدی ژبه‌ر جه‌ژنا خدر لیاس هه‌موو جۆرێن نێچیرا ب گونه‌ه دزانن و نابیت هیچ كه‌سه‌ك نێچیرێ دڤان رۆژاندا ئه‌نجام بده‌ت. هه‌ر ژ رۆژا 15/2 ده‌ست پێ‌ دكه‌ت هه‌تا رۆژا پێچ شه‌مبێ رۆژا 18/2/ێ.\n\n4- باوه‌ری هه‌یه‌ كو د شه‌ڤا جه‌ژنیدا هه‌ر گه‌نجه‌كی د خه‌ونا خودا ناڤێ ل ماله‌كی ڤه‌خوت، دێ قیزا وی مالی بته‌ نه‌سیبێ وی و هه‌مان باوه‌ری بۆ قێزی ژی هه‌یه‌ .\n\nلده‌مێ هاتنا عید و عه‌ڕه‌فاتان هه‌لبه‌ت خه‌لكێ مه‌ خۆ ئاماده‌دكه‌ت ژبۆ پێشوازیكرن و گێڕانا هه‌ر عیده‌كه‌ بێتن، عیدێن ئێزدییان فه‌رق و جوداهی یاهه‌ی دناڤبه‌را واندا، چاخ و وه‌خت و ده‌م و رێورسم و چاوانیا برێڤه‌برنا عیدێ، به‌لكو هه‌ر عێده‌ك ب وه‌رزه‌كی ساڵێڤه‌ یه‌ گرێدایه‌ و رامانه‌كه‌ تایبه‌ت دده‌ت، زیاڕه‌تبوون و سه‌ڕه‌دانا باب چاكێن ئێزدییان ئه‌ركێ هه‌رێ فه‌ره‌ لده‌مێ هاتنا عیدێ هه‌ردیسان كه‌یڤ وخۆشی و شادی ئێكه‌ ژ كار و رامانا عیدێ، له‌وما دێ بینین هه‌ر ژ زارۆكان و هه‌تا كچ و كورێن گه‌نج و پیڕه‌ژن و پیڕه‌ مێران هست ب كه‌یف خۆشیه‌كێ دكه‌ن چی ب به‌ركرنا جلوبه‌رگان و ئاماداكرنا شرینییا و گرێدانا گۆڤه‌ند و دیلانان لبه‌ر ده‌نگێ دهۆل و زرنایێ، له‌وڵا عید دجڤاكێ ئێزدیدا رامانا به‌رده‌وامیا ژیانێ دده‌ت و عیدا خدر لیاس ئێكه‌ ژوان عیدان كو هه‌ر ساڵ ڤی ده‌می ئه‌ڤ رۆژ دئێته‌ ساخكرن و دبته‌ (عیدا خدر لیاس)، ل رۆژا پێنج شه‌مبووا ئێكێ ژ مه‌ها سباتێ ب رۆژناما رۆژ هه‌لات، به‌ری هنگی ب سێ رۆژان رۆژیێن خدر لیاس ده‌ست پێ دكه‌ن و گه‌له‌ك خه‌لكێ ئێزدی ب رۆژی دبن ل رۆژێن (دووشه‌مبووێ و سێشه‌مبووێ و چارشه‌مبووێ) ل پێنجشه‌مبووێ دبته‌ عید. \n\nچه‌ندین رێوه‌رسمێن تایبه‌ت دڤێ‌ جه‌ژنێ‌ دا دهێنه‌ گێڕان:\n\nقه‌لاتك: قه‌لاندنا نۆك و تۆفك و درا و تۆڤێ گندۆری و هنده‌ك جۆرێن دی ئێت دینتكا و تێكه‌لكرنا وان وه‌ك چه‌ڕه‌زێ عیدێ، رامانا ڤێ چه‌ندێ ئه‌وه‌ كو ده‌مێ چاندنا ڤان جۆرێن تۆڤان خلاسبوو و ئه‌وێن زێده‌كرین جوتیار دزڤرینته‌ ڤه‌ بۆ ناڤ مالێ و كابانیا مالێ دكه‌ته‌ قه‌لاتك بۆ خوارنێ، له‌وما دبێژن خدر لیاس و سال خلاس، مه‌ڕه‌م ساڵا چاندنێ ب دووماهیك هات .\n\nپێخوون⁄ بێخون: قه‌لاندنا گه‌نمی باشی هێرانا وی ب دستاری و چێكرنا شریناهیا عیدێ كو دبێژنێ (خه‌بیسه‌)، ئه‌و گه‌نمێ هاتییه‌ قه‌لاندن دگه‌ل دۆشابا قه‌سبا تێكه‌ل دكه‌ن و ڤه‌سترێن و تۆبكێن خروڤر ژێ دروست دكه‌ن و دئێته‌ بكارئینان بۆ خوارنێ وه‌ك شریناهیا عیدا خدر لیاس .\n\nچه‌رخوس: گراڕه‌كه‌ تایبه‌ته‌ سالێ ئێك جارێ دئێته‌ چێكرن ژ ده‌هنێ قه‌لاندی و ل ڤێ عیدا خدر لیاس دبێژنێ چه‌رخوس گرارا عیدێ، دڤێت هه‌ر ماله‌ك لڤێ رۆژا پیرۆز حازربكه‌ت .\n\nمرازا ئه‌ڤیندارا: چۆنا سه‌ر ده‌نكا دخه‌ونێدا، ل هیڤارا عیدێ شه‌ڤبێری خۆش دبن و شه‌ڤخۆشك گه‌رمدبن و مه‌حفه‌ل و جڤێن دئێنه‌ گێڕان ل هوندرێ ماڵا و لدۆرا سۆبایا قه‌لاتك و چای زێده‌ دئێنه‌ خوارن و ڤه‌خوارن، كچ و كور پشتی دنڤن تێ هنی دبن ژبه‌ر خوارنا قه‌لاتكا و چێدبت دخه‌ونا خۆدا دچنه‌ سه‌ر ده‌نكێ مالا ئه‌ڤیندارێن خۆ و ئاڤێ ژی ڤه‌دخۆن، رامانا وێ ئه‌وه‌ ئانكو ئه‌و نێزیك دێ بنه‌ قسمه‌تێ ئێك .\n\nزیفكاندن: ل سبه‌یكا عیدێ ل رۆژا پێنج شه‌مبووێ دباوه‌رییا ئێزدییاندا خدر لیاس و خدر نه‌بی دڤێ رۆژێدا پرچێن خۆ قوساندینه‌، له‌وما دڤێتن هه‌ر كه‌سه‌ك دڤێ رۆژێدا هنده‌ك پرچا خۆ بقوسینت دبێژنێ زیفكاندن .\n\nگوهسمتن: ل ڤێ عیدێ گوهێن زارۆكێن كچ دئێنه‌ سمتن (كونكرن)، وه‌كی رۆژه‌كه‌ پیرۆزه‌ دونیا ساڕه‌ و لبه‌ر ئاگرێ سۆبایێ گوهێن وان د سمن و گوهارا بۆرا دكه‌نێ بده‌ستێ هنده‌ك ئافڕه‌تێن شاڕه‌زا دڤی بواریدا.\n\nقه‌ده‌غه‌یا نێچیرێ: وه‌كی مه‌ گۆتی ل ڤی ده‌مێ سالێ بتریا گیانه‌وه‌ران ب دوو گیانن و بتریا ته‌یران ل سه‌ر هیكان له‌وما چۆنا نێچیرێ قه‌ده‌غایه‌.\n\nنیشان: هه‌ر ماله‌كا ئێزدی هنده‌ك ده‌خل و دانی دقه‌لینیت كو ئێزدی دبێژنێ قه‌لاتك و پاشی ئێزدی ڤان قه‌لاتكان دبه‌نه‌ ئاشی و دهێرن و دكه‌نه‌ پێخوون و ئێڤاریا رۆژا جه‌ژنێ ئانكو ل رۆژا چارشه‌مبی هه‌ر ماله‌كا ئێزدی هنده‌ك پێخوونێ دكه‌نه‌ د سینیكه‌كێ دا و ل سه‌رێ خانیێ مالێ د دانن ب وێ هیڤیێ خدر ئلیاس نیشانه‌كێ ل سه‌ر  بكه‌ت ئانكو خدر لیاس قه‌ستا وێ مالێ كریه‌ و ببیته‌ هێمایێ خێر و به‌ڕه‌كه‌تی د وێ مالێ دا و ده‌ڤ ئێزدییان.\n\nناف: ئه‌و كه‌سێن ناڤێن وان خدر یان الیاس ژی سێ رۆژیان ب رۆژی دبن وه‌كو دیتر ژی رۆژی گرتن نه‌ فه‌رزه‌ و هه‌ر كه‌سه‌كێ دی یێ ئێزدی بڤێت رۆژیان دگریت."
          },
          {
            "title": " 4-1-11. عیدا نیشانا ",
            "content": "\n\nگه‌له‌ك جارا باسێ قۆناغێت سه‌ڕه‌كى كو باوه‌رییا ئێزدییان و ئێزدییانتى تێرا ده‌رباز بووى كریه‌، و دووپات كریه‌ كو قۆناغا ده‌ستپێكێ به‌رى چه‌ند هه‌زار سالا قۆناغا رێزگرتنا خودانایه‌، هه‌ر چه‌ند قۆناغا دووێ قۆناغا خودێ ناسیێ یه‌ ل سه‌رده‌مێ بابێ پێغه‌مبه‌را براهیم خه‌لیل و قۆناغا سێیێ قۆناغا داهربوونا شێخادى یه‌، لێ رێز و حورمه‌ت و گرنگى دان ب رۆلێ خودانا د باوه‌رییا ئێزدیاندا هه‌ر مایه‌ و هه‌ر كه‌سێ ئێزدى چى شێخ و پیر و مرید هه‌ر یه‌كى خودانێ خۆ  هه‌یه‌ و زۆربه‌ى زۆرى مالێت خودانا ب تایبه‌تى ژى مالێت ئادیا سومبول و نیشانێت خودانێ خۆ هه‌نه‌ و ل خانیێ ل به‌ر ستێركى دادنێن و ئه‌و نیشان ب جهۆركه‌كى ژ هریا میها یى راچنى و ڕه‌نگا و ڕه‌نگ  كرى ڤه‌ د داله‌قاندینه‌ و ب چارچه‌ قوماشه‌كى كه‌سك و سۆر و زه‌ر و سپى، یان ژى ڕه‌نگه‌كى ژ وان ڕه‌نگا كو ب ئاڤا كانییا سپى یێ مۆركرى ب سه‌ر نیشان و جهۆرێ نیشانا دا دكه‌ن و هه‌ر د وى جهۆرى دا هنه‌ك به‌رات و ئاخا پیرۆزا لالش و هنه‌ك ژ ئاخا به‌ر ده‌رچكا خودانێ مالێ (خاس و بابچاك) تێدا و هه‌رۆ هێڤارێت چارشه‌مبوو و ئینى و جه‌ژنا مالخۆیێ مالێ یان كابانیه‌ك چراى ڤێدخت و دڤیا دوعایا سبێ و هێڤارا ل به‌ر ستێركى و جهۆرێ نیشانا بكه‌ت و چاخێ گوندى و مریدێت وێ مالباتێ و وێ  ئوجاخێ دچنه‌ مالا وان دڤیا به‌رێ بچن ل ده‌ریێ مالێ زیاڕه‌تى بن و بچنه‌ ژۆر ل به‌ر ستركێ مالێ ل نیشانێت خودانێ مالێ ژى زیاره‌تى بن. \n\nنیشان ژ چى د پێكه‌اتینه‌؟\n\nل جه‌ژنا چلێ هاڤینێ و ب تایبه‌تى ژى ل جه‌ژنا جه‌مایا شێخادى مجێور و خودانێت مالا ژ شێخ و پیرا جهۆرێ نیشانا دبنه‌ لالشێ و ب ئاڤا كانییا سپى مۆر دكرنه‌ڤه‌، ئه‌و ژى ب رێوڕه‌سمه‌كا تایبه‌ت. به‌رێ هۆسا بوو چاخێ شێخى یان پیرى قه‌ستا مالا مریدێت خۆ دكر ژ بۆ رسم و فه‌رزێ گه‌ڕه‌ك نیشانێت خودانێ خۆ دگه‌ل خۆ بربانه‌ و جهۆرێ نیشانا د ستویێ خۆ دكر و خاچیه‌ك ماقوول ل سه‌ر ملێت خۆ دادنا و مریدێت وى ژى ب رێز و حورمه‌ته‌كا بێ پایان دهاته‌ پێش شێخ یان پیرێ خۆ، و به‌رى هه‌ر تشتى ل نیشانا زیاره‌تى دبوو. \n\nئێزدییان هنه‌ك نیشان و سومبول هه‌نه‌ یێت ته‌ڤایا ئێزدییانه‌ و ل رۆژ و ده‌مێت دیاركرى ژ سالێ ب راسپاردا میرێ شێخا و دگه‌ل كۆمه‌كا قه‌والا ل گوندێت ئێزدییان ئێسڤنێ و به‌لكى چه‌نده‌ها مالێت دن ل ڤى گوندى و ل گوندێ دی جام و نیشان و سومبلێت پیرۆز هه‌ینه‌.\n\nبۆچى عیدا نیشانا؟\n\nخه‌لكێ بیانى ژ گه‌رۆك و لێكولینڤانا گه‌له‌ك چارا خۆ  كرینه‌ ڤان نیشان و خه‌لاتێت ئێزدییان ببینن و ئێزدییان ژى هه‌ول د دانا نیشا بیانى یا نه‌كه‌ن و ل چاخێ قڕ و فه‌رمانا گه‌له‌ك خه‌لات و نیشانێت ئێزدیان هاتن تالان كرن و دربا هه‌ڕه‌ دژوار ل ڤى بوارى كو ئێزدى قه‌ت ژبیر ناكه‌ن و فرمانا (فریق عمر وهه‌بى پاشا) سه‌رله‌شكه‌رێ ئۆصمانلى ل وێ قر و هێرشا ئینایه‌ سه‌ر میرگه‌ها شێخا ل سالا 1892ز وى هنگى نه‌ به‌س ئێزدى قركرن، به‌لكو تاوس و به‌رێ شبایكێ و گه‌له‌ك نیشانێت ئێزدییان ژى تالان كرن و ڕه‌وانه‌ى ئه‌سته‌مبوول كرن. ب ڤێ یه‌كێ ئێزدى گه‌له‌ك ته‌نگاڤ و بێزار بوون و حه‌یرى مان.\n\nسمایل به‌گ كورێ چۆل به‌گێ ل گه‌را خۆ ل ناڤ  ئێزدییان ل سالا 1909ز, چاخێ چۆیه‌ شنگارێ و مێردین و دیاربه‌كر و قارسێ و گورجستان و ئه‌رمه‌نستانێ هه‌ر وه‌كى د كتێبا خۆ دا باس كرى، سه‌ڕه‌ڕایى دیتنا ئێزدیێن وان ده‌ڤه‌را و چاڕه‌سه‌ركرنا گه‌له‌ك پرسگرێكێت وان و گه‌هاندنا گلى و گازنده‌ و داخوازیێت وان بۆ كاربه‌ده‌ستێت ده‌ڤه‌رێت ناڤبرى. ئه‌وى قه‌وێتى ل وان كاربه‌ده‌ستا دكر كو گوهێ خۆ بده‌نه‌ ئێزدییان و سمایل به‌گێ گه‌له‌ك دۆست و كاربه‌ده‌ست ناسین ژ وان جێگرێ قه‌یسه‌رێ رووسى ل ته‌بلیسێ و گه‌وڕه‌ مه‌ترانێ ئه‌رمه‌نى یا و كاغه‌زه‌ك ژ جه‌م وى مه‌ترانى بۆ مه‌ترانێ ئه‌سته‌مبوول دا ژێرا یى هاریكار بت بۆ ڤه‌گه‌راندنا تاوسێت ئێزدییان، سمایل به‌گێ ئه‌و چه‌نده‌ ب درێژى ل كتێبا خۆ دا باس كریه‌ كو چاوا سه‌رۆكێ ئه‌نجومه‌نا ده‌وله‌تا ئۆصمانلى ل ئه‌سته‌نبول ده‌ستوور دا كو بۆ ماوه‌یێ هه‌فتیه‌كێ ل كۆمبوونێن ئه‌نجومه‌ن ئاماده‌بن و ده‌رفه‌ت ژێرا ڕه‌خساند داخوازیا نیشان و تاووسا بكه‌ت هه‌تا ئه‌نجومه‌نێ ئوسمانلى بریار دا نیشان و تاووسێت ئێزدییان بده‌نه‌ وان ڤه‌، سمایل به‌گێ ته‌لگرافه‌كێ مزگینیێ ب رێیا والیێ موسل ژ عه‌لى به‌گێ میرێ ئێزدییان را شاند، عه‌لى به‌گ و ده‌روێش شێخكى كو شێوه‌رداڕه‌كى میرى بوو چۆنه‌ مووسل جه‌م  پاشاى وى ژى ناڤه‌رۆكێ بریارا ڤه‌گه‌راندنا تاووسا ل سه‌ر داخوازیا میر سمایل به‌گ ل سته‌مبول ژ وان را خووند، عه‌لى به‌گێ سوپاسیا پاشاى كر و گۆتێ: 3 رۆژا مۆله‌تێ بده‌ مه‌ دێ به‌رسڤا وه‌ ده‌ین، هنده‌ك شێوردارێت میرى گۆتنێ: هه‌گه‌ر ئێزدى بزانن سمایل به‌گێ تاووس ڤه‌گه‌راندن، نه‌ كو پاشى داخوازا میریاتیێ ژى ژ ته‌ بكه‌ت، ئه‌و  بوو عه‌لى به‌گ ڤه‌گه‌ریا جه‌م والى و ژێرا گۆت: راسته‌ سمایل به‌گ ژ مالباتا مه‌ یه‌، لێ مه‌ نه‌ راسپاردى یه‌ پرسا نیشان و تاووسا بكه‌ت، ب ڤێ یه‌كێ و ل سه‌ر راسپاردا والیێ موسل.\n\nڤه‌گراندنا نیسانا و ده‌سپێكرنا عیدێ:\n\nئه‌ڤێ عیدێ ژ سالا (1913) ده‌ستپێكریه‌ و هه‌تا نهۆ ئه‌ڤه‌ بووه‌ (112) سال هه‌ر سال ل رۆژا 21 سباتێ ژ میژوویا رۆژهلاتی د بیته‌ عیدا نیشانه‌، ب سه‌ده‌ما فرمانا 71ێ یا فه‌ریق عومه‌ر وه‌هبی پاشا لسالا ( 8/1/1891 ) هه‌ولدا ئێزدییان بن بڕكه‌ت و بۆ ماوێ ساله‌كێ خۆ بهێزكر و ل سالا 1892 هێرش كڕه‌ سه‌ر ئێزدییان ل قه‌زا شێخان و لالشێ و گوندێن ده‌ور و به‌ران و چه‌ندین نیشان وه‌ك هلێلێن قوبا و ته‌ختێ به‌رێ شباكێ و سنجق و تاوس برن و ئێخسیركرن، هه‌روه‌سا عمر وه‌هبی پاشا ل 15/ 4/ 1893 هێرش كڕه‌ سه‌ر شنگالێ و خۆرت و مێرخاسێن شنگالێ مینا مه‌حمایێ عه‌ڤدۆ  و سڤۆكێ مه‌تۆ هێرشا وی شكاندن و ب سه‌ر كندی زڤریا مووسل. \n\nبابه‌تێ ڤه‌گه‌راندنا نیشان و تاووسا گیرۆ بوو ڤه‌، هه‌تا والیه‌كی دی ب ناڤێ سلێمان نه‌زیف پاشا سالا 1913 بوویه‌ والیێ موسل، چاڤكانی دبێژن سلێمان نه‌زیف پاشا كورێ سه‌عید پاشایێ دیاربه‌كرێ بوو، ده‌یكا وی یه‌ ئێزدی بوو ژ هۆزا خالتی یا ، ئه‌وی خێرخوازیا ئێزدییان كر و تاووس ژ ئه‌ستمبولێ ئینان و مزگینی دا میرێ ئێزدییان و مه‌یان خاتونێ و بابێ شێخ و گرگرێت ئێزدییان و ل رۆژا 21 سباتێ ل سالا 1913ێ ب له‌شكه‌رێ خۆ ڤه‌ سلێمان نه‌زیف پاشا والیێ به‌غدایێ  هات و سه‌ڕه‌دانا ئێزدییان كر ل باشیك و به‌حزانێ و گۆته‌ ئێزدییان ئه‌وا عومه‌ر وه‌هبی پاشا كری دوو بارا نابت هه‌تا ئه‌ز ل به‌غدابم و گۆت: داخوازیێن وه‌ چینه‌ ئه‌زدێ بۆ وه‌ ب جی ئینم.\n\nدبێژن كۆچه‌ك حسێن برۆ و ریهسپیێن باشیك و به‌حزانێ گۆتێ: نیشان و سنجه‌ق و ته‌خت و تاوسیێن ئێزدییان بۆ مه‌ ڤه‌گه‌رینن، سلێمان نه‌زیف پاشا گوتی ئه‌ز  ژبه‌ر هندێ یێ هاتیم و من سۆزا دایی ئه‌ز میری و بابه‌ شێخێ ئێزدییان ببینم و هه‌موو نیشانێن ئێزدییان ڤه‌گه‌رینم ئه‌و بو ل 4/ 3/ 1913ێ هنده‌ك ژ نیشان و تاوسا ئینانا به‌حزانێ و ل رۆژا دی 5/ 3 / 1913ێ ب سه‌رپرشتیا كۆچه‌ك حسین و كۆچه‌ك سادق و مه‌زنێ قه‌والا و ئه‌ختیارێ باشیكێ و ئه‌ختیارێ به‌حزانێ و مه‌زن و ریهسپیێن باشیك و به‌حزانێ و دگه‌ل سه‌د زه‌لامێن عه‌سكه‌ری یێن سلێمان نه‌زیف ب رێككه‌فتن و هاتن بۆ قه‌سرا میرێ ئێزدییان و مالا بابا شێخ و به‌ڕه‌ڤ لالشێ ڤه‌ هاتن، د رێكا چیایێ مه‌قلوبی و ل د باسكێ شێخارا ده‌رباس بوون هه‌تا گه‌هشتن ئێسفنێ ، ده‌ستپێكێ گه‌هشتنا گۆندێ موسكا ئێزدییان و ل وێده‌رێ گوندێ موسكا تێشتا سوبێ دا وان گۆتن ئیرۆ تێشتا عیدێ یه‌ و هه‌ر وه‌سا هاتنا گوندێ مه‌حموودا و بێتنارێ و باقه‌سرێ و گه‌هشتنه‌ ئێسفنێ و میر و بابێ شێخ و مالباتێت ئێزدییان لێ چڤیان و هه‌ر وه‌كی د كتێبا گوندیاتیێ دا باس ژێ هاتییه‌ كرن یا به‌رێز پیر خدر سلیمان چاخێ سلێمان نه‌زیف پاشا هاتییه‌ ئێسفنێ و نیشان و تاوسێت ئێزدییان ئیناین و ئێسفنی یا هنجی كه‌یفا وان هات هه‌ر یه‌ك و سه‌ربڕه‌ك كوشت و ته‌بلی یێت زادی برنه‌ ناڤ چادریت له‌شكه‌رێ والی سلێمان نه‌زیف پاشا كۆ ل رۆژ ئاڤایێ ئێسفنێ چادر ڤه‌دابوون و كرنه‌ عید و ئه‌و عه‌سكرێ هاتی و خه‌لكێ باشیك و به‌حزانێ و یێن باسكێ شێخا و خه‌لكێ ئێسڤنێ و ئێسیا و به‌عدرێ هه‌میا پێكڤه‌ ڤراڤین خوارن و ئه‌و نیشان و تاووس ژ سه‌ر عه‌سكه‌ری وه‌رگرتن و ئێزدییان هه‌ر ل وێ رۆژێ 5/ 3 برنه‌ لالشێ جوانكرن و مۆركرن د بێژن سلێمان نه‌زیف پاشا دگه‌ل مه‌زنێت ئێزدییان چۆ ناڤ په‌رستگه‌ها لالش و هێشتا ل خانا ئێزی خو پێخواس كر و چۆ ناڤ په‌رستگه‌هێ و زیاڕه‌تی بوو و ل ناڤ دلێ  ئێزدییان دا باوه‌ری بو وان دروست بت و هێدی زۆلم ل سه‌ر وان نه‌ما و دێ ژ وان را هاریكاربت ، له‌وا ژی هه‌تا ئیرۆ هه‌ر سال ئێزدی نیشانێن خۆ ل ڤێ رۆژێ دبه‌نه‌ لالشێ مۆردكه‌ن و دكه‌نه‌ عید و هه‌ر ماله‌كا ئێزدی نیشان هه‌بن زاده‌كی ب خێرا ناڤێ خودێ چێدكه‌ت هنده‌ك سماتێ چێدكه‌ن  و ب سه‌ر چینارا ده‌ به‌لاڤ دكه‌ن و هه‌ر گوندێ نیشان یان تاووس لێ هه‌بن دێ خه‌لكێ گوندێ قه‌ستا وان نیشاناكه‌ن ب مه‌ڕه‌ما ڤه‌گراندنا وان و بوویه‌ عید و بۆ زانین ئه‌ڤ عیدا ب تنێ ل وه‌لاتی یا هه‌ی چونكێ ئێخسیركرن و زڤراندن هه‌ر ل وه‌لاتی بوو و ب تابه‌ت ل لالشێ و خزینه‌ت ڕه‌حمان ل به‌عه‌درێ. \n\nڕێوڕه‌سمێن دئێنه‌ گێڕان ژ ئالییێ مجێور وجهێن نیشانێن خاسا لێ هه‌ین  بڤێ هه‌لكه‌فتێ مینا گوتنا قه‌ول و مه‌سحابه‌تا  و كێشانا  سه‌مایێ و دنانا پاشیڤێ  و دروستكرنا سمات و مۆركرنا سمبولێ مه‌زاری ل په‌رستگه‌ها لالش و سواركرنا وێ ب ده‌ف و شه‌بابێ.\n\n.\"\n\n "
          }
        ]
      },
      {
        "title": " 4-2. ڕێوڕه‌سمێن دهێنه‌ گێڕان ل په‌رستگه‌ها پیرۆزا لالش ",
        "content": [
          {
            "title": " 4-2-1. شه‌ڤ به‌رات (چێكرنا به‌رات) ",
            "content": "\n\nشه‌ڤبه‌رات: شه‌ڤه‌كا تایبه‌ته‌، ئێزدی د ڤێ شه‌ڤێ دا نا نڤن، به‌لكو هه‌ر ژ هێڤاری هه‌تا سبێ هشیار دمینن، ئۆلدار ژی ده‌ست ب گۆتنا قه‌ول و به‌یتێن ئێزدییاتی دكه‌ن، ل په‌رستگه‌ها لالش یا پیرۆز ژی مه‌راسیمێن تایبه‌ت تێن گێڕان، شه‌ڤبه‌رات گرنگی دانه‌ ب ئاڤ و ئاخا پیرۆز نه‌خاسمه‌ یا په‌رستگه‌ها لالش، چونكی به‌راتان ژ ئاخ و ئاڤا وێ درست دكه‌ن، ئاڤ و ئاخ ژی دو ڕه‌گه‌زێن ژیانێ نه‌، بێ وان ژیان نابیت ئێزدی ل گه‌له‌ك جه‌ژن و هه‌لكه‌فتێن خۆ گرنگیێ ب هه‌ر چار ڕه‌گه‌زان د ده‌ن، ئه‌ڤه‌ وه‌ك واتایا دیار یا شه‌ڤ به‌راتی كو گرنگیدانه‌ ب ئه‌له‌مێنتین ژیانێ، ڕه‌نگه‌ ژی هزر و واتایه‌كا دی یا كورتر ل پشت ڤێ شه‌ڤبه‌راتی هه‌بیت هه‌ر وه‌كى چه‌وا هنده‌ك وه‌سا باوه‌ر دكه‌ن فریشته‌یه‌ك د ڤێ ڕۆژێ دا دهێته‌ سه‌ر عه‌ردی. \n\nسالێ جاره‌كێ شه‌ڤ به‌رات دئێته‌ گێران، شه‌ڤا شه‌ڤبه‌راتێ ئێزدی خۆ ئاماده‌ دكه‌ن ب دوعایا و خێراتان، گه‌له‌ك ئێزدی ئه‌ڤێ شه‌ڤا پیرۆز ل لالشا نورانی دبۆرینن ژبه‌ر كو ئه‌ڤ شه‌ڤ ژ شه‌ڤێن گرنگ و پیرۆزه‌ دڤێ شه‌ڤێدا سه‌ما دئێته‌ گێڕان دگه‌ل ئاوازا پیرۆز یا ده‌ف و شه‌بابان و هه‌ردیسان (به‌رات دئێنه‌ چێكرن) پشتی ئاخه‌كا تایبه‌ت ژ شه‌كه‌فتا به‌راتا دئینن و ب ده‌ستێن كچ و كوران و ب ئاڤا كانییا سپی دئێته‌ ڤه‌ستراندن وه‌ك هه‌ڤیڕه‌كی باش، باش ڤه‌سترایی لێدكه‌ن و به‌راتان ژێ درست دكه‌ن، د سه‌قایه‌كی گه‌له‌ك جواندا (366) فتیل (چرا) دئێنه‌ ڤێخستن هنجی ژمارا رۆژێن سالێ، هه‌ر دیسان د سه‌قایه‌كی ئاشتی و ئارمدا و د داب نه‌ریته‌كی كه‌ڤندا و دگه‌ل ده‌نگێ ده‌ف و شه‌بابا ب بشداریا شێخێن ئادانی هنده‌ك ڕێوڕه‌سمێن تایبه‌ت ب خێرخوازیڤه‌ دئێنه‌ گێڕان، هه‌ردیسان ئه‌ڤ رێوره‌سمه‌ دگرێداینه‌ ب زڤرینا هه‌یڤێ ڤه‌ لدۆر هه‌سارا ئه‌ردی و زڤرینا هه‌ردوو پێكڤه‌ لدۆر رۆژێ دكۆمه‌لا رۆژیدا و چێبوونا وه‌رزێن سالێ و شه‌ڤ و رۆژا و چه‌ندین رۆدانێن دی یێن سرۆشتی، شه‌ڤا شه‌ڤبه‌راتی شه‌ڤه‌كه‌ پر خوشییه‌ خه‌لك لێك كۆمدبن و هه‌موو پشكداریێ تێدا دكه‌ن هه‌تا زۆربه‌یا زارۆیان ئه‌ڤێ شه‌ڤێ نانڤن و هه‌تا رۆژ هه‌لدئێت دشیارن دگه‌ل دای و بابێن خۆ و خۆشك و برایان و هه‌ڤالێن وان بشداریێ دكه‌ن.\n\nشه‌ڤبه‌رات: شه‌ڤه‌كا تایبه‌ته‌، ئێزدی د وێ شه‌ڤێ دا نارازین، هه‌لكه‌ڤته‌كا ئۆلی یا نه‌ جێگیڕه‌ و هه‌ر سال ده‌ه رۆژان پاشڤه‌ دهێت. ڕێوڕه‌سمێن وێ ل په‌رستگه‌ها لالش دهێنه‌ گێڕان ژ وان رێوڕه‌سمان ژی سێ سه‌ما ژ لاییێ ئۆلداران ڤه‌ ل دۆر ئاگر دهێته‌ كیشان، به‌رات ژ ئاخ و ئاڤا په‌رستگه‌ها لالش ب ده‌ستین كه‌سێن بوكر دهێنه‌ چێكرن و ئه‌ده‌بییاتا ئۆلى ب ده‌نگی ده‌ف و شبابان دهێته‌ گوتن، ئه‌ڤێ هه‌لكه‌فتێ ڕه‌ه و ڕیشالێن دیرۆكی یێن پر درێژ هه‌نه‌. \n\nده‌مناسین د شه‌ڤبه‌راتی دا:\n\nئۆلا ئێزدییان ب سروشتی ڤه‌ گرێدایی یه‌ و بتریا جه‌ژن و هه‌لكه‌فتێن وان ب سروشتی و گوهۆرینێت فه‌له‌كی و سه‌قایی سالی ڤه‌ دگرێداینه‌ كو ب هژمار و ڕۆژ هژمێره‌كا كو وربین و سه‌راست هاتینه‌ ده‌ینان ئێزدییان ژماره‌كا زۆر یا جه‌ژن و هه‌لكه‌فتان هه‌ینه‌ و د هه‌ر جه‌ژن و هه‌لكه‌فته‌كی دا ژماره‌كا زۆر یا ڕێوڕه‌سمان دئێنه‌ گێڕان بتریا وان په‌یوه‌ندی ب سروشتی و گوهۆڕینیت فه‌له‌كی و سه‌قایی و گه‌ردوونی ڤه‌ هه‌بوویه‌ دێ هه‌ول ده‌ین ده‌مناسینا جه‌ژنا شه‌ڤبه‌راتی دیاركه‌ین كا كه‌نگی و چه‌وا دئێنه‌ دیاركرن و بوچی ب سروشتی و گوهۆڕینیت فه‌له‌كی ڤه‌ یه‌گرێدایه‌.\n\nشه‌ڤبه‌رات: ئه‌ڤ شه‌ڤ تێت ل هێڤارا 14 ل سه‌ر  15 ى هه‌یڤا (شعبان القمرى) و ئه‌ڤ هه‌لكه‌فت نابته‌ جه‌ژن شه‌ڤه‌كا پیرۆزا ل ناڤ ئێزدییان چنكو ل ڤێ شه‌ڤێ مه‌له‌ك شێخ حه‌سه‌ن (شێخێ مخفى) داهر بوو پشتی به‌رزه‌بوونا وی ژ قه‌ومێ و مله‌تێ وی پشتی (6) شه‌ش سالا وی ب خۆرا هنده‌ك پێزانینێن دینی ل گه‌ل خۆ ئانیبوون ژ ده‌ڤ ملیاكه‌ته‌.\n\nشه‌ڤه‌كه‌ ژ شه‌ڤێن خێر و به‌ڕه‌كه‌تی كو ڤێ رۆناهییا گه‌ش ل سه‌ر ئه‌ردی خودێدا د به‌رده‌ت شه‌ڤا دوعا و دروزایه‌، شه‌ڤا سجوده‌تێ و عباده‌تێ یه‌، شه‌ڤا ناز و نه‌عمه‌تی یه‌، شه‌ڤا خودیناس و ئۆلدارایه‌، شه‌ڤا ب هه‌زار شرقی یه‌، شه‌ڤا مله‌تێ ئێزدی یه‌، شه‌ڤا شه‌ڤبه‌راتی ب حسابا قدمه‌ری دئێَته‌ گێران وه‌ك (جه‌ژنا حه‌جییا)، دكه‌فته‌ د ناڤبه‌را شه‌ڤا (14) ل سه‌ر (15)ێ مها شه‌عبانی ب سالناما مشه‌ختی (كوچی) هه‌ر سال  شه‌ڤبه‌رات ده‌ه ڕۆژان دئێته‌ پێش شه‌ڤه‌كا پیرۆزه‌ ل جه‌م ئێزدییان. ئه‌ڤ هه‌لكه‌فته‌ هه‌ر سال تێته‌ گوهۆڕین ئانكو ل هه‌موو ده‌مێ سالی تێته‌ كرن و هه‌ر سێ سالان دئێك هه‌ڤ دا دئێته‌ پیرۆزكرن وه‌كو دڤێ سه‌به‌قا قه‌ولی ژ قه‌ولی (مه‌رسوما جه‌بیر) دا دیار دبیت:\n\nشه‌ڤه‌كا ل ناڤ شه‌ڤانه‌\n\nب گوتنا شێخسنێ ئادیانه‌\n\nئه‌و شه‌ڤ، شه‌ڤ به‌راته‌\n\nخه‌ونا كه‌ڤتل چاقانه‌\n\nدگه‌ریینت ل سه‌ر دوازده‌ مه‌هانه‌\n\nدڤێت هه‌یڤ یا ته‌مام بت (به‌در) هه‌یڤا ل چاردی بت چنكو هه‌یڤا ل شما (15) ی دئێته‌ گرتن خسوف، و گه‌له‌ك جاران ل شه‌ڤا شه‌ڤبه‌راتی هه‌یڤ هاتییه‌ گرتن ل ده‌مێ شه‌ڤبه‌راتی دڤێت هه‌یڤ و ڕۆژ ئێك و دوو نه‌ بینن، د شه‌ڤا شه‌ڤبه‌راتی دا هه‌ر دیسان ئه‌ڤ ڕێوڕه‌سمه‌ دگێڕاندن ب زڤرینا هه‌یڤێ ڤه‌ ل دۆر ئه‌ردی و زڤرینا هه‌ر دووكان پێكڤه‌ ل دور ڕۆژی دكومه‌لا ڕۆژێدا و چێبوونا رۆژێن سالی و شه‌ڤ و ڕۆژ و چه‌ندین روودانێن دی یێن سروشتی.\n\nبۆجی هه‌لكه‌فتا شه‌ڤبه‌راتێ ل ڤی ده‌مێ دا دئێـته‌ گێڕان:\n\nجونكی هه‌لكه‌فتا شه‌ڤبه‌راتێ ل ڤی ده‌مێ دا، ئانكو ل (15)ی هه‌یڤا نیسانی ب هژمارا كوچی دا دئێته‌ گێڕان، ل ڤی ده‌مێ هه‌یڤ ل بلندترین پله‌ نارزی به‌ین ب رووناهیێ دایه‌ و یا بانه‌ و دڤێت مروڤ كاربێ وی شه‌ڤێ ژ شه‌ڤی دی یان هه‌یڤێ ژێك جوداكه‌ت وه‌ك تێ زانین پێتڤیه‌ ب كه‌یف نیڤا هه‌یڤا شه‌عبانی یا كوچی ئانكو ل (14) ل سه‌ ر (15)ی هه‌یڤى بۆ زانین هه‌یڤێن قه‌مه‌ری دبنه‌ (2829) ڕۆژ ئه‌وه‌ كو هه‌یڤێن سالناما زایینی (3031) ڕۆژن ئایا چما ئه‌ڤ هه‌لكه‌فت (شه‌ڤ به‌رات) و (جه‌ژنا حه‌جیا) ب سالناما كوچی دئێنه‌ گێڕان و هه‌ر سال دئێنه‌ گوهۆڕین؟ بۆ زانین هه‌موو جه‌ژن و هه‌لكه‌فتێن ئێزدییان ب سالناما ڕۆژی دئێنه‌ گێڕان، ده‌مێن خود دجێگرن و نه‌گورن.\n\nشه‌ڤبه‌رات د باوه‌رییا ئێزدییان دا:\n\nشه‌ڤ به‌رات: پێكهاتییه‌ ژ دوو په‌یڤا (شه‌ڤ) و (به‌رات )\n\nشه‌ڤ: ئه‌و شه‌ڤا خودێ مه‌زن دگه‌ل ملیاكه‌تا شێوری و ڤیای كنیاتێ دروست بكه‌ن.\n\nبه‌رات: به‌رات ئێكه‌ ژ نیشانێن پیرۆزێن ئێزدییانه‌، ژ ئاخا لالشا پیرۆز و ب ئاڤا كانییا سپی و هنده‌ك ماستی وه‌كی (هێڤێن ) ڤه‌دسترێن و به‌راتا ژێ‌ چێ دكه‌ن ل په‌رستگه‌ها پیرۆزا لالش و د هندوریێ‌ شكه‌فتا ئاخا به‌راتاندا.\n\n(ژ قه‌ولێ‌ قه‌رفرقان)\n\nچی سبه‌یه‌كه‌ ژ یێت غرووڕه‌\n\nپه‌دشێ‌ مه‌ بۆ مه‌ نازل كربوون\n\nعلم و به‌رات وخه‌ت و مشووڕه‌\n\nد باوه‌ریا هه‌ر ئایین و مله‌ته‌كی دا ڤێ هه‌لكه‌فتا (شه‌ڤبه‌رات) ێ ناڤ و رامانا خو هه‌یه‌، به‌لێ د باوه‌رییا ئێزدییان دا شه‌ڤبه‌راتێ تایبه‌تمه‌ندیا خۆ ب ئافراندنا كنیاتێ ڤه‌ هه‌یه‌ ئه‌و شه‌ڤا خودێ مه‌زن دگه‌ل ملیاكه‌تا شێوری و ڤیای كنیاتێ دروست بكه‌ن. وه‌كی ل ڤێ سه‌به‌قێ دیاردكه‌ت:\n\nپه‌دشایه‌ و هه‌ر هه‌فت سوڕێت خه‌وله‌نه‌\n\nدێ رایه‌كێ دناڤ خۆدا د كه‌نه‌\n\nئێقین دێ كنیاته‌كێ ئاڤاكه‌نه‌\n\nل ڤێ شه‌ڤێ خودێ ته‌عالا دگه‌ل ملیاكه‌تا به‌حسێ ئافراندنا كنیاتێ دكه‌ت و دانانا حه‌دو سه‌ده‌ و شه‌ریعه‌ت و حه‌قیقه‌ت جوداكرن  و سڕ كه‌رامه‌ت بو وان دیاركرن و ئه‌و ده‌سهه‌لاتێن هه‌ر هه‌فت ملیاكه‌تا دیار كر وه‌كی ل ڤان سه‌به‌قا د هێنه‌ دیاركرن ژ قه‌ولێ زه‌بوونی مه‌كسوور: \n\nپه‌دشێ من كر خۆش سوحبه‌ته‌\n\nلێك روونشتبوون موحبه‌ته‌\n\nپه‌دشێ من ل وێ ده‌رێ دانا حه‌دو سه‌ده‌\n\n*   *   *\n\nپه‌دشێ من حه‌دو سه‌د ل وێ چێكرن\n\nشه‌ریعه‌ت و حه‌قیقه‌ت ژێك جێكرن\n\nسونه‌ت مخفی بوو هنگی داهر كه‌ن\n\n*   *   *\n\nپه‌دشێ من ڕه‌ب ل سه‌مه‌ده‌\n\nئه‌وی ئافراندبوون هه‌ر هه‌فت ملیاكه‌ته‌\n\nپێ ئاڤاكرن دۆژ و جننه‌ته‌\n\nژبه‌ر هندێ ئێزدی رێزه‌كا هنده‌ مه‌زن دده‌ن ڤێ شه‌ڤێ و دبێژن شه‌ڤا عباده‌تێ یه‌ هه‌ر ژ هێڤاری هه‌تا شه‌به‌قێ و شه‌ڤا خێرایه‌ و فه‌ره‌ هه‌ر كه‌س نیڤه‌كا خۆ و خودێ پاك كه‌ت و هه‌ر شاشیه‌ك و زیانه‌ك كربت داخازا لێبورینێ ژ خودێ  ته‌عالا ب كه‌ت، ناڤێ خودێ ب خۆ خێرا وه‌ختێ مرۆڤ شه‌ڤ به‌راتێ ب دله‌كی یه‌قین دگریت و خێر و خێراتا ل ڤێ شه‌ڤێ ب كه‌ت و په‌روه‌سته‌ی خودێ ته‌عالا دبت دلنیابه‌ دێ دوعایا وی هێنه‌ قه‌بول كرن و هه‌گه‌ر نیه‌تا ته‌ نه‌یه‌ پاقژ بت و مرۆڤه‌كی زالم و خراب بت و ته‌حده‌ ل ناموسا شه‌رف و كه‌رامه‌تا خه‌لكێ كربت ل ڤێ شه‌ڤا خێرا یا پیرۆز شه‌ڤا شه‌ڤبه‌راتێ هیڤی و ئۆمێدێن وی ب جه نائێن و ناهێنه‌ قه‌بولكرن. له‌وا ل ڤێ سه‌به‌قا قه‌ولی دبێژت:\n\nگه‌لی برا ل وه‌ دكه‌م نه‌سیحه‌تێ\n\nهنجی مێرێ ب راستی ب كه‌ت خلمه‌تێ\n\nل په‌دشایێ خۆ د كه‌ت منه‌تێ\n\n*   *   *\n\nبه‌لێ په‌دشایێ من ل خه‌وله‌یه‌\n\nئه‌و ب كه‌سی نه‌ی حه‌وجه‌یه‌\n\nئه‌وی منه‌ت كاڕه‌ ژ مێرێ ئه‌ده‌ب ب ئه‌ركان و حه‌یا\n\nقه‌ولێ زه‌به‌نی مه‌كسوور ب درێژاهیی به‌حسێ ئافراندنا كنیاتێ د كه‌ت كا جاوا دنیا ئه‌ڤ عه‌رد و عه‌زمان هاتن دروستكرن و هه‌ر هه‌فت ملیاكه‌ت ژ نورا خودێ هاتن دروستكرن و تاوسی مه‌له‌ك كره‌ سه‌روه‌رێ وان و روح ل به‌ر ئاده‌م كر:\n\nشه‌ڤ به‌رات\n\nشه‌ڤه‌كه‌ ل ناڤ شه‌ڤانه‌\n\nب گۆتنا شێخسنێ ئادیانه‌\n\nئه‌و شه‌ڤ به‌راته‌ خۆ نابینت وه‌كی وانه‌\n\nخێر و عه‌باده‌تا وێ شه‌ڤێ هندی هه‌موو مه‌هانه‌\n\nرۆژا شه‌ڤبه‌راتێ نه‌ یه‌ جێگیڕه‌ دگه‌ریێت هه‌ر سال (10)ده‌ه رۆژان پێشڤه‌دچت و ل نیڤا مه‌هێ دبته‌ شه‌ڤ به‌رات ده‌مێ هه‌یڤ د خه‌ملت و كامل دبت، ل ده‌مێ به‌هارێ زڤستانێ پایزێ هاڤینێ شه‌ڤا شه‌ڤبه‌راتێ ل كیژ مه‌هێ بت ئه‌و مه‌ه ل سه‌ر هه‌ر دوازده‌ مه‌ها یه‌ كه‌فتیه‌. \n\n( شه‌ڤ به‌راته‌ )\n\nئێزدییاتی  هه‌ر گه‌له‌كه‌\n\nئه‌ركانه‌ك ژێ خێڕه‌ و ئێك خلمه‌ته‌\n\nئێك غیڕه‌ته‌ و ئێك مروه‌ته‌\n\nئێك قه‌له‌ما گرتی یه‌ و ئێ زنێ نه‌كه‌\n\nب ڤان ئه‌ركانا ناڤ ل سه‌ر ته‌یه‌\n\nڕێوڕه‌سمێن شه‌ڤ به‌راتێ ل لالشا نوورانی دئێنه‌ گێڕان هه‌ر سال بڤی ڕه‌نگی نه‌: \n\nڕێوڕه‌سمێن ڤێ شه‌ڤێ: بابێ شێخ و شێخێن شێخ حه‌سه‌ن و هنده‌ك زانیێن دینی و خلمه‌تكاریێن دی ل گه‌ل وان د چنه‌ په‌رستگه‌ها پیرۆزا لالش و هه‌روه‌سا دوعا و ڕێوڕه‌سمێن ڤێ شه‌ڤێ ب رێزدكن ژ هێڤاری تا سپێدی بێ نڤستن سه‌رده‌ریێ كانییا سپی دئێت و چرایه‌كی (فێخێت) تێنێت ول جهێ وى داتینێ ل جڤاتێدا (دیوانێ) و ڤێدخت و ل جه‌م ددانشت و شێخێن شێخ حه‌سه‌ن دوعایا دكه‌ن ل به‌ر رووناهییا ڤى چرایى ول پێشییا وان (پێشیمامێ بحزانێ) ئه‌وژی ژ خێزانا شێخێن شێخ حه‌سه‌نا، دوعایا و قه‌سیدا (غایب كونى) دبێژن، ژ گوتنا شێخێن شه‌مسانییێ ل گه‌ل وانبوون و ئه‌و دوعا ب وى شێوه‌ى نه‌ دكرن، پشتی دوعا خلاس دبوو، پێشیام ژی ئه‌وژی ل گه‌ل خۆ دبرن و دچوونا زمزم و دزڤرینه‌ كانییا سپی و هه‌تا سبێ نانڤن و دوعایا دكه‌ن و قه‌ولا دبێژن.\n\n1- ڕێوڕه‌سمێن شه‌ڤبه‌راتێ ل لالشا نورانێ د ئێنه‌ گێڕان هه‌ر سال ب حازریا بابا شێخ و چوقه‌تا وی دگه‌ل شكه‌ستی و كه‌ساتیێن ئۆلی ژ كۆچه‌ك و فه‌قرا و چله‌گرا و هه‌ر كه‌سه‌كی دل د خلمه‌تێ هه‌ی.\n\n2- د هندوریێ‌ شكه‌فتا ئاخا به‌راتاندا ل ڤێ هێڤارێ به‌راتا دروست دكه‌ن و قه‌ول و قه‌سیدا د بێژن و هه‌تا سپێدێ دوعایه‌ دكه‌ن.\n\n3- چرایێن لالش ڤه‌دئێخن.\n\n4- ڕێوڕه‌سمێن قه‌نته‌ڕه‌ ژلایێ هنده‌ك زانایێن دینی ڤه‌ دئێنه‌ كێشان.\n\n5- سپێدێ دكه‌نه‌ عید و عیدا ئێكودوو پیرۆز دكه‌ن و زیاره‌تی خاسا دبن.\n\n6- بتریا ئێزدییان ئه‌ڤێن نائێنه‌ زیاڕه‌ت ل مالێن خۆ ئه‌ڤێن دل خێرێ هه‌ین هه‌تا شه‌به‌قێ نانڤن و دوعا و درۆزا دكه‌ن و نانه‌كی ب شه‌ڤ دروستكه‌ن خوارنه‌كێ د كه‌نا سمات ب شه‌ڤ ل سه‌ر جیران و گوندیا دابه‌ش دكه‌ن ئه‌ڤێن شه‌ڤبه‌راتێ دگرن.\n\n7- خورت و كچ هه‌مان هێڤار دگه‌ل كه‌سێن دیندار و شێخ و پیر و مجێورێن گوندی شه‌ڤ به‌راتێ دگرن و هنده‌ك ژوان ل گوندی د گه‌ریێن ناهێلن كه‌س بنڤت و ده‌رگه‌هێن وان د قوتن یان هه‌گه‌ر د نڤستی بن دێ هنده‌ك كه‌ل و په‌لێن وان وه‌ك گه‌نم و جه‌ه و نان و خوی یان مریشكه‌كێ دێ دزن ژ مالێ دا نه‌ نڤن و د هشیار بن و شریكێن ڤێ خێرێ بن ژبه‌ر كو د باوه‌رییا مه‌دا فه‌ره‌ هه‌ر كه‌س یی شیار بت ڤێ شه‌ڤێ و بخۆ دوعایه‌ درۆزا بكه‌ت و لڤێ شه‌ڤێ خێر د قه‌بلن هه‌ر كه‌سه‌كی مرازه‌ك هه‌ی داخازه‌ك هه‌ی بخۆ ژ ل شه‌ڤبه‌راتێ ژ خودێ ب خازت ژبه‌ر كو رۆژا ئافراندنا كنیاتێ یه‌ . \n\nنژیار و ئافراندنا كنیاتێ د باوه‌رییا ئێزدییاندا ب ڤی ته‌رزێ ل خارێیه‌ كو ڤێ شه‌ڤا پیرۆزا (شه‌ڤ به‌رات)ێ خودێ ته‌عالا دگه‌ل ملیاكه‌تا شێوری كو كنیاتێ ب ئافرینن و هه‌ر ملیاكه‌ته‌كی كاره‌كی پێ هاتییه‌ سپارتن و په‌یدابونا كنیاتێ عه‌رد و عه‌زمان هاتینه‌ ئافراندن و لدووڤ دا ئاده‌م خولقاندی و روح ل به‌ر قالبێ ئاده‌م كرین و ئاده‌م ژ به‌هشتێ ڤه‌گه‌رینته‌ سه‌ر رووێ عه‌ردی داكو ژین و ژیار په‌یدا بت ل ڤی قه‌ولێ زه‌بوونی مه‌كسوور ب درێژاهی به‌حسێ ئافراندنا كنیاتێ دكه‌ت دگه‌ل چه‌ند سه‌به‌قا و قه‌ولێن دیتر كو  ده‌مێ خودێ دلۆڤان دوڕك ژ نورا خۆ نژنی، ب فروارا خودێ مه‌زن دوڕ بژقی ( ئاخ و ئاڤ و بای و ئاگر) ژێ په‌یدا بوون خودێ مه‌زن كنیات پێ ئاڤاكر.\n\nئه‌ڤه‌ ده‌قێ سه‌به‌قا و قه‌ولێن گرێدای ڤی بابه‌تی دگه‌ل شرۆڤه‌كا هه‌ر تێكسته‌كی دا بتر مفا ژێ بهێته‌ وه‌رگرتن: \n\n(ژ دوعایا سه‌ر گیانێ مری)\n\nیا خودێ هه‌ر توویی و هه‌ر توو یێ هه‌ی و هه‌ر توو دێ هه‌بی\n\nیا خودێ نه‌ توو ژ كه‌سی و نه‌ كه‌س ژ ته‌یه‌\n\nئێك فرواری بێ شریكی بێ هه‌ڤالی\n\nل ده‌سپێكێ خودێ دوڕه‌ك ژ نورا خۆ ڤاڤارت.\n\n(ژ قه‌ولی شێخ و به‌كر)\n\nپه‌دشێ من دۆڕ ژ خۆ ڤاڤاڕه‌\n\nدوڕ قه‌ندیله‌ كمالداڕه‌\n\nقه‌ندیلێ نوور ستاڕه‌\n\n(ژ قه‌ولی زه‌بوونی مه‌كسوور)\n\nپه‌دشێ من دوڕ ژێ بوو\n\nحسناته‌ك ژێ چێبوو\n\nشاخا موحبه‌تێ لێ بوو\n\nڤێجا خودێ هه‌فت ملیاكه‌ت ژ نوورا خۆ و هنده‌ك ساخله‌تێن په‌دشایی د به‌ر وان كرن، ملیاكه‌ت د هه‌ر و هه‌رن و هه‌رده‌م د حزڕه‌تا په‌دشایدانه‌ و ل ژێر فروارا وی كار دكه‌ن، هه‌ر ملیاكه‌ته‌كی كاڕه‌ك پێ هاتییه‌ سپارتن و ب گۆره‌یی فه‌رمانا خودێ دایه‌ وان، نابت ئه‌و ملیاكه‌ت ژ بلی خودێ بۆ كه‌سه‌كی دی په‌روه‌سته‌بن وه‌كی ل ڤێ دوعایا هێڤاری دبێژت:\n\n(عزرائیل، جبراییل ، میكاییل، درداییل ، شمقاییل ، عه‌زازیل ئسرفیل )\n\nئه‌ون هه‌ر هه‌فت مه‌له‌كێت كبیر\n\nژ به‌ری ئاده‌م ب چه‌ندین به‌دیل دده‌ستێ واندا مفته‌ و كلیل\n\nدراوه‌ستانه‌ ل حزڕه‌تا مه‌لكێ جه‌لیل\n\n*   *   *\n\nسلتان ئێزی ڕه‌ب ل سه‌مه‌ده‌\n\nئافراندن هه‌ر هه‌فت ملیاكه‌ته‌\n\nدانه‌ ده‌ستێ وان دۆژ و جننه‌ته‌\n\nپشتی چه‌ندین به‌دیلان، خودێ و ملیاكه‌ت پێك شێورین كو كنیاتێ ب ئافرینن ژ قه‌ولێ زه‌بوونی مه‌كسور:\n\nپه‌دشایه‌ و هه‌ر هه‌فت سوڕێت خه‌وله‌نه‌\n\nوێ رایه‌كێ  د ناڤ خۆدا دكه‌نه‌\n\nئێقین دێ كنیاته‌كی ئاڤا كه‌نه‌\n\nپه‌یدابوونا كنیاتێ: ده‌ما خودێ دگه‌ل ملیاكه‌تان شێوری و ڤیایی كنیاتێ دروست بكه‌ت، ده‌نگ ل دورێ كر ئه‌و دورا خودێ ژ نوورا ڤاڤارتی ب ڕه‌نگا خه‌ملی و دوڕێ خۆ لبه‌ر ساف و هه‌یبه‌تا خودێ مه‌زن نه‌گرت و بژقی و ژ بژقینا دوڕێ ( ئاخ و ئاڤ و ئاگر و بای ) په‌یدابوو.\n\n(ژ قه‌ولێ ئافرینا كنیاتێ)\n\nكڕه‌ ركن و ركنی\n\nدۆر ژ هه‌یبه‌تێ هنجنی\n\nتاقه‌ت نه‌ما ل به‌ر ب سه‌بری\n\nدۆر ب ڕه‌نگا خه‌ملی\n\nسۆر بوو سپی سه‌فری\n\nب پژقینا دوڕێ كنیات په‌یدابوو به‌حڕه‌كا بێ سه‌روبن، ڤێجار په‌دشا دگه‌ل ملیاكه‌تان ل سه‌ر وێ به‌حرێ گه‌ریان و ده‌ست ب دانانا هه‌ر چار كنارێن كنیاتێ كرن، پشتی ده‌مه‌كی عه‌رد نه‌مه‌یی هه‌تا خودێ فروار دا كو لالش بهێته‌ خوار و كڕه‌ هێڤێنێ عه‌ردی و عه‌رد پێ مه‌یی و شینكاتی ل سه‌ر په‌یدا بوو كنیات ب شه‌ش رۆژان هاته‌ ئافراندن: \n\n(ژ قه‌ولێ ئافرینا كنیاتێ)\n\nئێزدانێ مه‌ ب ڕه‌حمانی\n\nهێڤێن هاڤێته‌ به‌حرێ و پێ مه‌یانی\n\nدخانه‌ك ژێ ده‌خنی\n\nهه‌فت ته‌به‌ق عه‌رد و عه‌زمان پێ نژنی\n\n(ژ قه‌ولێ زه‌بوونی مه‌كسوور)\n\nپشتی چل سالی ب هژماڕه‌\n\nعه‌ردی ب خۆڕا نه‌گرت حه‌شاڕه‌\n\nهه‌تا لالش د ناڤدا نه‌د هاته‌ خواڕه‌\n\nپشتی عه‌رد و عه‌زمان هاتینه‌ ئافراندن خودێ ژ  چار توخما : ئاخ و ئاڤ و بای و ئاگر ی قالبێ ئاده‌م نژنی \n\n(ژ قه‌ولێ ئافرینا كنیاتێ)\n\nخودایێ مه‌ یی ڕه‌حمانی\n\nچار قسم ل روویێ دنێ دانی\n\nئێك ئاڤه‌ ئێك بایه‌ ئێك ئاخه‌ ئێك ئاگری\n\nقالبێ ئاده‌م ژێ نژنی\n\nهه‌ر وه‌سا د باوه‌رییا ئێزدییان دا، ل رۆژا چارشه‌مبوویێ قالبێ ئاده‌م ده‌سپێكرییه‌ و ل رۆژا ئینیێ ب داویی ئینایه‌ و رۆژ چارشه‌مبوویێ گیان د به‌ر كریه‌.\n\n(ژ قه‌ولێ زه‌بوونی مه‌كسوور)\n\nل شه‌مبوویێ\n\nدانا ئه‌ساسه‌ ل ئینیێ كر خلاسه‌\n\nپشتی هه‌فت سه‌د ساله‌، هه‌فت سوڕ هاتنه‌ دۆران و كاسه‌\n\nل چارشه‌مبوویێ بری كراسه‌\n\nئانكو پشتی هه‌فت سه‌د سالی هه‌ر هه‌فت ملیاكه‌ت ل دۆر قالبێ ئاده‌م جه‌میان و ڤیان گیانی (روح) بچته‌ به‌ر، به‌لێ روح قاییل نه‌بوو و گۆت : بلا ل باوه‌ خویابت هه‌تا فروارا خودێ ژ منڕا نه‌ئێت ئه‌ز ناچمه‌ د به‌ر ڤی قالبیدا.\n\nپشتی هه‌فت سه‌د ساله‌، هه‌فت سوڕ هاتنه‌ نداڤه‌\n\nقالبێ ئاده‌م مابوو بێ گاڤه‌\n\nگۆتنه‌ روحێ توو چما ناچییه‌ ناڤه‌\n\nروحێ گۆت ل باوه‌ ئاشقا مه‌علوومه‌\n\nهه‌تا بۆ من ژ بانا نێن شاز و قدوم\n\nنیڤه‌كا روحێ و قالبێ ئاده‌م  زۆر تخوومه‌\n\nئه‌ڤجا ل رۆژا چارشه‌مبوویێ په‌دشا و ملیاكه‌ت هاتنه‌ هنداڤی قالبێ ئاده‌م و ل به‌ر ده‌نگێ شاز و قدوما (ده‌ف و شباب) سه‌ما كێشان و خودێ كاسا ژیانێ ب سه‌ر ڤه‌كر و گیان ل قالبێ ئاده‌م ئێوراند. \n\n(ژ قه‌ولێ سلاڤێت جارا)\n\nشاز و قدووم هاتن و حدری\n\nنوورا محبه‌تێ هنگڤته‌ سه‌ری\n\nروح هات و ل قالبێ ئاده‌م ئێوری\n\nپه‌دشێ من كنیات ئاڤاكر ژ دوڕا گه‌وهه‌را\n\nسپارتبوو هه‌ر هه‌فت سوڕێت هه‌ر و هه‌ڕه‌ مه‌لكێ تاووس كڕه‌ سه‌روه‌ڕه‌\n\nپشتی گیان ل قالبێ ئاده‌م ئێوری ب فروارا په‌دشای، ملیاكه‌تان ئاده‌م بڕه‌ به‌هشتێ.\n\n(ژ قه‌ولێ زه‌بوونی مه‌كسوور)\n\nئاده‌م ژ وێ كاسێ ڤه‌دخوار و پێ خۆشتێ\n\nكه‌رامه‌تا وێ كاسێ هات و گه‌هشتێ\n\nله‌و ئاده‌م هلگڕتن و برنه‌ به‌هشتێ\n\nپشتی بورینا چه‌ندین به‌دیلا خودێ مه‌زن بریار دا ئاده‌م ژ به‌هشتێ ڤه‌گه‌رینته‌ سه‌ر رووێ عه‌ردی دا كو ژین و ژیار په‌یدابت، ده‌مه‌كی درێژ ئاده‌م ل عه‌ردی مابوو یی دامای له‌وما خودێ ژێرا (هه‌وا) ژ په‌راسویا وی یا چه‌پی دورستكر داكو هه‌دارێ پێ بینت و كڕه‌ هه‌ڤژینا وی و ئه‌ڤ چه‌نده‌ بوو ئه‌گه‌رێ په‌یدابوونا مرۆڤان ل سه‌ر عه‌ردی.\n\n(ژ قه‌ولێ سلاڤێت جارا)\n\nسه‌د سالی ئاده‌م ل به‌هشتێ به‌رات\n\nوه‌ختێ ئاده‌م ژ به‌هشتێ ده‌رهات\n\nهند گری هه‌تا هێستر ل د بوون فورات\n\n(ژ قه‌ولێ هه‌زار و ئێك ناڤ)\n\nپه‌دشێ من ڕه‌ب ل سه‌مه‌ده‌\n\nژ ئاده‌م ب رێكرن جوقه‌ته‌\n\nژێ ڤاڤارتن هه‌فتی و دوو ملله‌تن\n\n ( ئه‌م د كێمین و خودێ یی ته‌مامه‌ )"
          },
          {
            "title": " 4-2-2. ڕێوڕه‌سمێن سه‌ما كێشانێ ",
            "content": "\n\nسه‌ما گێشان رێوڕه‌سمه‌كا پیرۆزه‌ - پێتڤی یه‌ هه‌ر ڕۆژا ئێكی هێڤارا جه‌ژنێ هه‌تا ڕۆژا دووماهیكا جه‌ژنی سه‌ما بێته‌ كیشان. سه‌ما گوڤه‌نده‌كه‌ ده‌روێشایه‌ تایبه‌ته‌ ب ئۆلا ئێزدییان ڤه‌، دبێژن: به‌ری سه‌مایا ئێك رێزى بوو ئه‌و كه‌سێن دكه‌ن هه‌فت مرۆڤن و سێ (به‌رێ هه‌ڤت) جارا لدۆرا چه‌قه‌لتویێ و قه‌ندیلی دگه‌رێن و پشتی هنگی ب رێز دبن ل ده‌ریێ قابیێ و هنك لڤینێت تایبه‌ت دكه‌ن ل سه‌مایێ.() (2)\n\nسه‌ما جوڕه‌كی ڕه‌قسا دینی یه‌ دڤان هه‌ر هه‌فت رۆژان ده‌ جڤاتا ئۆلدار بكارى سه‌ما كێشانی رادبن، بگڕه‌ ژ بابی شێخ و بابی چاویش و بابی گاڤان و شێخی وه‌زیر و چاویشێ شنگالێ و چاویشێ به‌حزانێ و فه‌قیرێ لسه‌ر ده‌ریێ په‌رستگه‌ها لالش خلمه‌تكاری په‌رستگه‌هێ به‌ فه‌قیری سه‌ر ده‌ریی ئه‌و هه‌ر هه‌فت ئۆلدار نه‌ ب شێوه‌یی یه‌ك ب یه‌ك رێزدبن یان ب شێوه‌یێ دوو رێزی دبنه‌ چارده‌ (14) ئۆلدار، هه‌فت ب هه‌فت.\n\nیه‌كه‌مین پینگاڤ تێته‌ كرن ژلایێ فه‌قیری سه‌رده‌ریێ لالشی كو تانج و حلێت پیرۆز ل به‌رن ئه‌و ژی ب دانانه‌ ده‌ستێ راستی بۆ سه‌ر ملێ چه‌پی خوشاندنا وی هه‌تا ته‌نشتا ئالییێ راستی ل گه‌ل وی لنگی خویێ راستی ژی هاڤێن گافه‌كی و لنگێ خویێ چه‌پی ل پێ دخوشینن هه‌تا راستی لنگێ چه‌پێ و ده‌رباز دكه‌ن ب به‌رده‌وامی و خووشینن كاڤه‌كه‌ دی دراوه‌ستێت دیسا خوشاندنا لنگێ راستی ده‌ستپێدكه‌ت هه‌تا دگه‌هنه‌ ئێك ویێن دى ژى وه‌سا دكه‌ن هه‌تا سێ گه‌رێن خۆ ته‌مامدكه‌ن دیسا چه‌ندین كارین دی ل گه‌ل تێنه‌ كرن ئه‌ڤ سه‌ما ل چه‌ندین جه‌ژن و هه‌لكه‌فتا تێنه‌كرن مینا جه‌مایا لالشى كو هه‌فت شه‌ڤان دكه‌ن یێن ئێك رێز و ب رۆژ ل جه‌لسا شێشمس ویا دى ل ده‌رێ كانییا سپی و یا دى ل به‌ر ئاڤاهییا شێخ عبدالقادر و ل جه‌ژنا هاڤینى سێ شه‌ڤان دكه‌ن و جه‌ژنا چلی زڤستانی دوو شه‌ڤان دكه‌ن ڕێوڕه‌سمێن دى یێن تایبه‌ت رامانا سه‌مایی یا فه‌لسه‌فێ و ده‌روێش ییێ دبـت ئـه‌و بـت زڤرینا هه‌ر هه‌فت ستێرا ل دۆرا ڕۆژی یان هه‌ر هه‌فت فریشته‌ (ملیاكه‌ته‌) ل دۆر ئێزدانی د نوێنت یا سه‌ماكێشان هه‌ر هه‌فت ملیاكه‌ته‌ ل دۆرا ده‌رگه‌هێ ئه‌زمانی كو ئه‌و ژى ستیرا (ده‌مبه‌ل قاپی) یا كو هه‌ر دجیێ خودا سه‌كنی و نالڤت د باوه‌ریا ئۆلا ئێزدییاندا ئه‌و هه‌ر هه‌فت جۆر و ته‌رزێن سه‌مایی هه‌نه‌ وه‌كو تێكست و كوبرى دیسا ژلایی هنه‌ك لایێن دیڤه‌ سه‌مایا قانونی، یا شیشمس، یا شه‌رفه‌دین، یا زه‌رزایه‌، یا بلند، یا ماكی، یا مه‌ركه‌با.\n\n سه‌مایا ئێك رێزی ئه‌ڤ كه‌سێن ل خوارێ دكه‌ن:\n\n1- فه‌قیرێ سه‌رده‌ری (مه‌تبه‌خ چی)\n\n2- پێشیمام شێخسن\n\n3- میرحاج\n\n4- شێخی وه‌زیر\n\n5- شێخی شێخ سمایل\n\n6- شێخ عه‌بدولقادر\n\n7- پیرێ ئیسبیا\n\nهه‌كه‌ دوو رێز بن دێ ب ڤى شێوه‌یێ خوارێ بت:\n\nجوقه‌تا سه‌ماكێش:\n\nجوقه‌تا سه‌ماكێش ژمارا وان (14) چارده‌ ئۆلدارن، یێ پێشیێ ئێك ئۆلداڕه‌ ئه‌وژی فه‌قیری ب خه‌رقه‌یه‌، مجێوری مالا شێخادی یه‌، دبێژنێ سه‌رده‌ری، و ل كێشانا سه‌مایێ تانج و حلا دكه‌ته‌ به‌ر خۆ، به‌لی شه‌ش جۆت و كته‌ك ل پێ وی سه‌مایێ دكێشن، به‌لێ شه‌ش ئۆلدارێن سه‌ماكێش دبنه‌ زنجیر ل ملێ وى یێ چه‌پی، ئه‌و ژی ئه‌ڤه‌نه‌:\n\n1- پێشیمامێ مه‌رگه‌هێ\n\n2- میر حه‌ج\n\n3- شێخێ وه‌زیر\n\n4-شێخی شێخ سماییلا\n\n5- شێخێ شێخ عه‌بدل قادر\n\n6- پیرێ ئیسیبیا\n\nدیسان شه‌ش ئۆلدارین سه‌ما كێش دبنه‌ زنجیر ل ملێ وی یێ راستی ئه‌و ژی ئه‌ڤه‌نه‌:\n\n1- پێشیمامێ بابه‌ شێخ\n\n2- بابێ شێخ (ئه‌ختیاری مه‌رگه‌هێ)\n\n3- بابێ گاڤان\n\n4- ئه‌ختیارێ باسكى\n\n5- ئه‌ختیارێ به‌حزانێ\n\n6- ئه‌ختیاری باشیكێ\n\n به‌لێ ل پێ هه‌ر شه‌ش جۆتا دبته‌ كت، ئه‌و ژی بابێ چاویشه‌، و ژمارا وان دبنه‌ (14) چارده‌ ئۆلدارێن سه‌ماكێش، ئه‌ڤه‌ ژی خشتا وانه‌:\n\n- ئه‌ختیارێ مه‌رگه‌هێ: ئانكو پله‌ ئایینی یا هه‌ڕه‌ مه‌زن د ئۆلا ئێزدییان دا، دڤێت ژ شێخیت شێخ فه‌خرابت و ب بابێ شێخ دهێته‌ ناسین \n\n- باسك: مل چه‌نك ئالیه‌ك\n\nواتایا سه‌مایێ كیشانێ:\n\nملیاكه‌تا سه‌ما ل لالشێ ل دۆر قالبێ ئاده‌م پێغه‌مبه‌ر گێشایه‌ هه‌تا روح (گیان) بكه‌فته‌ به‌ر، به‌لێ روح نه‌كه‌فته‌ به‌ر هه‌تا شاز و قدووم (ده‌ف و شباب) ژ عه‌زمانا نه‌هاتنه‌ خوارێ، ده‌مێ ده‌ف و شباب ژ عه‌زمانا هاتینه‌ خوار و ل به‌ر ده‌نگێ وان ملیاكه‌تا سه‌ما ل دۆر قالبێ ئاده‌م پێغه‌مبه‌ر كێشان، له‌وما هه‌تا نهۆ ده‌ف و شباب دگه‌ل ڕێوڕه‌سمێن كێشانا سه‌مایێ دا تێنه‌ لێخستن، هه‌روه‌سا كێشانا سه‌مایێ ل دۆر چرایی نیشانا هه‌ر هه‌فت ملیاكه‌تانه‌ ل عه‌زمانه‌ ل دۆر نوورا خودێ.\n\nكێشانا سه‌مایێ:\n\nسه‌ما: رێوره‌سمه‌كا دینی یه‌ پیروزه‌، ل هه‌موو هێڤار و ڕۆژێن جه‌ژنا ئه‌وێن كو ڕێوڕه‌سمێن وان ل په‌رستگه‌ها پیرۆزا لالش تێنه‌ گێڕان، پشتی رێزكرنا به‌یتا هێڤاری و مسحابه‌تێ ل جه‌لسا شێخادی تێته‌ كێشان، ب ڤى ته‌رزێ ل خوارێ.\n\nفه‌قیرێ سه‌رده‌ریێ په‌رستگه‌هێ ب جل و به‌رگێن تایبه‌ت (تانج و حل) ژ هندروو ده‌ر دكه‌ڤت، قه‌وال تێكستێن ئایینى یێن تایبه‌ت ب سه‌مایێ ڤه‌ ب ده‌ف و شبابا رێزدكه‌ن، فه‌قیر به‌رامبه‌ری وان دیندارێن خۆ به‌رهه‌ڤكرین بۆ كێشانا سه‌مایێ دسه‌كنت، وان ژی جلێن تایبه‌ت دبه‌ردانه‌ دبێژنێ (مه‌رزووك) هه‌موو پێگڤه‌ ب ئێك ریزی دێ چن هه‌تا دگه‌هنه‌ جه‌لسا شێخ فه‌خر. \n\nئه‌ڤ رێزه‌ یه‌ پێكهاتییه‌ ژ (فه‌قیرێ ب خه‌رقه‌، پێشیمامێ مه‌رگه‌هێ، میر حه‌ج، شێخێ وه‌زیر، شێخێ شێخ سماییل، شێخێ شێخ عه‌بدل قادر و پیرێ ئیسیبیا).\n\nل جه‌م جه‌لسا شێخ فه‌خر، بابێ شێخ و هنده‌ك دیندار رێزه‌كه‌ دى پێك دئینن ژ: پێشیمامێ بابێ شێخ، بابێ شێخ (ئه‌ختیاری مه‌رگه‌هێ) بابێ گاڤان، ئه‌ختیارێ باسكی، ئه‌ختیارێ به‌حزانێ، ئه‌ختیاری باشیكی، بابێ چاویش.\n\nده‌مێ دبنه‌ دوو رێز فه‌قیرێ ب خه‌رقه‌ دكه‌فته‌ پێشییا هه‌ردوو رێزادا و بابه‌ چاویش ل دوماهییا هه‌ردوو رێزایه‌، ئه‌ڤ هه‌ردوو رێزێن دیندارا سێ جارا ل دۆرا چرایی (چه‌قه‌لتو) دگه‌ل ده‌نگی ده‌ف و شبابا دزڤرن.\n\nهنده‌ك هێما ل سه‌مایێ دینی دا:\n\nتانج: كومه‌كی ڕه‌شه‌ فه‌قیرى ب خه‌رقه‌ ل ده‌مێ كێشانا سه‌مایی دكه‌ته‌ سه‌رێ خۆ. \n\nحل: جله‌كه‌ ڕه‌شه‌ درێژه‌ ده‌مێ دكێشانا سه‌مایێ دا فه‌قیرێ ب خه‌رقه‌ دكه‌ته‌ سه‌ر جل و به‌رگێن خۆ. \n\nچه‌قه‌لتو: ئامانه‌كا تایبه‌ته‌ فتیلێن ئاگری ل هه‌ر چار كنارێن وێ تێنه‌ گوری كرن (ڤێخستن) ل ده‌مێ كێشانا سه‌مایی دا.\n\nبه‌رێ شبایكی: ب داڕه‌به‌ستن تێته‌ ناسین، له‌وما ئێزدی ل جه‌ژنا جه‌مایی (سواردكه‌ن و مۆردكه‌ن) و ل هندرووین ئاڤاهییا شێخادى ل لالشا نوورانى دناڤ شبایكه‌كێ دا تێته‌ دانان له‌وما دبێژنی به‌رى شبایكێ.\n\nمه‌رزوو: جله‌كه‌ سپی یه‌ هه‌تا نیڤا له‌شى تێتن، سه‌ماكێش ل ده‌مێ كێشانا سه‌مایێ دكه‌نه‌ به‌ر خۆ.\n\nفه‌قیر: ئۆلداری سه‌ركێش ل پێشیا سه‌ماكیشانی، جلوبه‌رگێت وی هه‌موو دره‌شن. ئه‌وژی خلمه‌تكاری په‌رستگه‌هێ یه‌ ( فه‌قیری سه‌رده‌ریی یه‌).\n\nلڤینێن سه‌مایێ:\n\nمه‌ ئێزدییان هه‌فت سه‌ما وێت هه‌ین 1- سه‌ما زه‌رزا2 - سه‌ما بلند 3- سه‌ما قانون 4- سه‌ما ئێزی 5- سه‌ما شیشمس. 6- سه‌ما سه‌ر تربا 7- سه‌ ما شه‌ رفه‌دین. هه‌ر ئێك ب هه‌لكه‌فته‌كی ڤه‌یه‌ گریدایه‌ و بابا شێخ سه‌مایه‌كی ژ هه‌ر هه‌فتا دیار كه‌ت ب ناڤ بۆكیشانی و ده‌مێ سه‌مایێ دكیشن قه‌وال به‌یتا ئێڤاری دگه‌ل موزیكا ئایینی دگه‌ل هنده‌ك قه‌ول و قه‌سیده‌ین دی و ئه‌ڤه‌ هه‌موو ژی ل به‌ر رۆناهییا ئاگری چه‌قلتوویی و ئه‌ڤ سه‌ما گوڤه‌نده‌كا دینی یه‌ پیروزه‌ ئه‌ڤ خۆدیناس یێن رادبن ب گێرانا سه‌مایی كو جلوبه‌رگێن وان دتایبه‌تن و بتنی ل په‌رستگه‌ها لالش دئێته‌ گێران كو نیشانا زڤرینا هه‌ر هه‌فت ستیرا ل دۆر ڕۆژی یان هه‌ر هه‌فت فریشتا له‌ دۆر ئێزدانی په‌روه‌سته‌ دبن و ئه‌و گوهورین د ژمارا سه‌ما كێشادا په‌یدابوویه‌ كو ژ هه‌فت كه‌سا بووینه‌ (14) كه‌س (7) ژ وان رستكێ هلدگرن و حه‌فتێن دی هلناگرن و هه‌موو پێكڤه‌ سێ جاران ل دۆرا چه‌قلتوویی دزڤرن ب نمرا (360) ئانكو ژ خاله‌كێ ده‌ست پێدكه‌ن و ل داویێ ڤه‌گه‌رینه‌ وێ خالێ ڤه‌ ئاكو بازنه‌یه‌كا مینا عه‌ردی چێدكه‌ن و دڤان هه‌ر سێ زڤریناندا (52) پینگاڤا دهاڤێژن كو نیشانا (52) هه‌فتیانه‌ بۆ دیاركرنا ڕۆژێت سالی و دوازده‌ (12) جاڕه‌ د سه‌كنن نیشانا دوازده‌ هه‌یڤا ب خۆفه‌ گریدده‌ت و ئه‌ڤ سه‌ما هه‌موو تشتى تێدا دئاخفت مینا ده‌ نگ، ڕه‌نگ و مۆزیك و روناهی ئه‌ڤه‌ هه‌موو پێكڤه‌ دساغن روح وا تێدا ل پێش چاڤێ جه‌ماوه‌ری.\n\nئه‌و هه‌ر هه‌فت ئۆلدارنه‌، لنگێ خۆ یێ راستی پێنگاڤه‌كا درێژ دهاڤیژن دگه‌ل دا ده‌ستێ خو یێ راستی دهاڤێژنه‌ سه‌ر ملێ خۆ یی چه‌پی، و دپێرا لنگێ خۆ یێ چه‌پی پێنگاڤه‌كا درێژ هێدی هێدی ب عه‌ردی را ل پێ خۆ دخوشینن و دگه‌ل دا ده‌ستێ خۆ یێ راستی ل سه‌ر ملێ خۆ یێ چه‌پی دخوشینن. ئۆلدارین سه‌ماكێش ل گه‌ل ئه‌ڤێ جۆڕه‌ ڕه‌قسێ هنده‌ك قه‌سیده‌ و دوعایێت ئۆلى دبێژن. هه‌فت ئۆلدارێت سه‌مایی دكێشن نیشان و سومبلا هه‌ر هه‌فت ملیاكه‌تانه‌.\n\nسه‌مایێن تێنه‌ كێشان ل هێڤار و ڕۆژێن جه‌ژنان:\n\nسه‌ما هه‌فت جۆرن و هه‌ر سه‌مایه‌كێ چه‌ند تێكستێن ئایینی دگه‌ل ده‌ف و شبابا تێنه‌ گوتن، به‌لێ لڤینێن سه‌مایێ هه‌ر ئێكن و هه‌ر سه‌مایه‌ك د شه‌ڤه‌كه‌ دیاركری دا ژ جه‌ژنا تێته‌ كێشان:\n\n1- ل جه‌ژنا چلی هاڤینێ سێ سه‌ما تێنه‌ كیشان ( سه‌مایا شه‌رفه‌دین - سه‌مایا شێشمس - سه‌مایا قانونی).\n\n2- ل جه‌ژنا چلی زڤستانێ دوو سه‌ما تێنه‌ كیشان ل هێڤارا عه‌ڕه‌فاتی (سه‌مایا شه‌رفه‌دین) و ل هێڤارا جه‌ژنی (سه‌مایا قانونی).\n\n3- ل جه‌ژنا شه‌ڤبه‌راتێ دوو سه‌ما تێنه‌ كیشان یه‌ك ل پێ یه‌كێ ل هێڤارا جه‌ژنێ ل لالشی\n\n(سه‌مایا قانونی و سه‌مایا شه‌رفه‌دین).\n\n4- ل جه‌ژنا قوربانی ( عیدا حه‌جیا) چار سه‌ما تێنه‌ كێشان، یا ئێكێ ل هێڤارا عه‌ڕه‌فاتێ (سه‌مایا قانونی) یا دویێ ل هێڤارا جه‌ژنێ (سه‌مایا شه‌رفه‌دین) ل جه‌لسا شێخادی تێنه‌ كێشان، هه‌روه‌سا دو سه‌ما ل سبه‌یكا جه‌ژنێ ل سه‌ری چیایێ عه‌ڕه‌فاتێ تێنه‌ كێشان، ئه‌وژی ئه‌ڤه‌نه‌: (سه‌مایا قانونی و سه‌مایا شه‌رفه‌دین).\n\n5- ل جه‌ژنا جه‌مایی هه‌فت سه‌ما تێنه‌ كێشان (سه‌مایا شێشمس - سه‌مایا شه‌رفه‌دین - سه‌مایا قانونی - سه‌مایا زه‌رزایا - سه‌مایا بلند - سه‌مایا شیشمس - سه‌مایا قانونی) به‌لێ دو سه‌ما ژڤان تێنه‌ دووباڕه‌كرن ئه‌و ژی سه‌مایا شێشمس و قانونی.\n\n6- ژ به‌ری ڤه‌گوهاستنا به‌رى شبایكی بۆ قوناغى ل به‌حزانێ، ئانكو ل ڕۆژا پشتی جه‌ژنا جه‌مایی 3 سه‌ما تێنه‌ كێشان: یا ئێكێ ل جه‌لسا شێشمس، یا دوویێ ل جه‌لسا كانییا سپی، یا سێیێ ل جه‌لسا شێخ عه‌بدل قادر."
          },
          {
            "title": " 4-2-3. په‌ری سواركرن ",
            "content": "\n\nئێك ژ ڕێ و ڕه‌سمێت ئایینى بۆ جه‌ژنا جه‌مایێ ل په‌رستگه‌ها پیرۆزا لالش ڕێ وڕه‌سمێن (په‌رى سواركرنێ ) نه‌، مه‌به‌ست یان ئارمانجا سه‌ره‌كى یا ڤى كارى داخوازا نعمه‌ت یان جیبجیكرنا نه‌زه‌رێ یه‌ ژلایێ كه‌سه‌كى بۆ چاره‌سه‌ربوونا وى ژ نه‌خۆشیه‌كێ یان ئارێشه‌كه‌ تایبه‌ت و هتد. دڤى حاله‌تى ده‌ دڤێت كه‌سه‌ك پارچه‌ قوماشه‌كى كیچك ره‌نگ بكڕت درێژییا وى ناگه‌هته‌ 2.3م یان زێده‌تر هنده‌ك جارا و ئه‌ڤێ پارچێ بۆ كانیا سپى دبڕت و مجێورێ كانیا سپى مۆردكه‌ت ئه‌و ژى ژچینا پیرایه‌، پشتی هنگی فقیرێ سه‌ر ده‌ری (مجێورێ په‌رستگه‌ها لالش) په‌ریێ وه‌ردگرت و دادنێته‌ سه‌ر ئه‌و كه‌سێ داخوازا خێر و به‌ره‌كه‌تێ كرى، ژبه‌ر وێ چه‌ندێ به‌رف هوندڕێ په‌رستگه‌هێ دچت و فه‌قیر و قه‌وال دپێشیێ ده‌ دچن و ده‌ف وشباب لێدده‌ن و ل پشت وان ژماره‌كه‌ خزم و سه‌ره‌دانكه‌را ژ هه‌ردوو ڕه‌گه‌زا ئه‌وێت دڤێن پشكداربن ژ هه‌موان دچن خۆ به‌له‌زینن و ڕێزگرتن و بێ ده‌نگى تا دگه‌هنه‌ جهێ وێ پیرۆزیێ كو داخوازا نعمه‌تێ ژجهێ خۆكرى، فه‌قیر په‌ریا رادكه‌ت و لجهێ وان دادنێت، ئه‌ڤه‌ژى یه‌ ته‌رخانكریه‌ و بڤى شێوه‌ى ڕێ و ڕه‌سم به‌رده‌وام دبن هه‌تا هه‌موو خه‌لكێ داخوازا نعمه‌تى كرى خلاسدبن، و ئه‌ڤ ڕێوڕه‌سم نه‌ دكه‌ڤنه‌ دڕۆژا پێنجێ یا جه‌ژنا جه‌مایێ ده‌ و هه‌ر كه‌سه‌كى ئێزدى ژ هه‌ردوو ره‌گه‌زا ماف هه‌یه‌ بمه‌رجه‌كى نه‌ دمه‌حره‌م بن نه‌برا یان خوشك و بترییا وان كه‌سا دگه‌نجن یان ژیێ پیرێ و شێخ پشتى ئه‌نجامدانا ڤان مه‌راسییمایه‌ و په‌ریا بۆ شێخ ئادى، شێخ حه‌سه‌ن، شێخ شه‌مس،شێخ به‌كر، شێخ فه‌خر، ستیا ئێس."
          },
          {
            "title": " 4-2-4. ڕێوڕه‌سمێن قه‌باغێ ل په‌رستگه‌ها لالش ",
            "content": "\n\nسرووتێكی تایبه‌ته‌، سالانه‌ ده‌كه‌ویته‌ ڕۆژی پێنچه‌می ئه‌و هه‌فته‌یه‌وه‌ كه‌ جه‌ژنی جه‌مای تێدا ئه‌نجام ده‌درێت. قاباغ یان گاباغ وشه‌یه‌كی لێكدراوی كوردییه‌ ، له‌ هه‌ردوو وشه‌ی گا و باغ پێك دیت به‌ مانای ئه‌و گایه‌ی له‌ باخچه‌كه‌دا به‌ خێو كراوه‌، یان به‌ مه‌به‌ستی قه‌له‌و كردنی و سه‌ربرینی له‌و مه‌راسیمه‌ دا دابه‌سته‌ كراوه‌.(1) ()\n\nڕێوڕه‌سمێن قه‌باغێ ل ڕۆژا پێنجی یا جه‌ژنی دهێنه‌ گێڕان ل (11/10) و كو هه‌ر سێ ئێلێن (قاییدى و ماموسى و ترك) پشكداریی تێدا دكه‌ن، هه‌ر سه‌روك ئێله‌كی - ژفان ئێلا هنده‌كا ده‌ستنیشاندكه‌ت بۆ پشكداریكرن دڤێ ڕێوڕه‌سمێدا ئه‌وژی ب چه‌كا دپێچاینه‌، هه‌روه‌سا ژنكێن هه‌ر سێ ئێلا ژی پشكداریێ تێدا دكه‌ن. ئێك ژوان هه‌رسێ ئێلا دبه‌راهیا هه‌موواندا دچت، پاشی هه‌موو ل (جه‌لسێ) كۆمدبن دگه‌ل قه‌وال و هه‌لگری (چه‌قه‌لتویى) و هه‌لگرا بخووری (فه‌قرا). پاشی دچنه‌ جه‌م (به‌رێ قه‌باغێ) ل كۆڕه‌پانا ژ ده‌رڤه‌ (سووكا مه‌عریفه‌تێ) و بڤى شێوه‌ی.\n\nدبه‌راهییا واندا، هه‌لگرێ (چه‌قه‌لتویێ) پاشی قه‌وال كو ده‌ف و شبابا لێدده‌ن و هه‌لگرا تاوا بخوورێ (فه‌قرا) و پاشی زه‌لامێن چه‌كدارێن هه‌رسێ ئێلا و ل پێ وان ژنكێن هه‌رسێ ئێلا ب هلهلاندن و سترانێن مللی. و هه‌ر ده‌مێ دگه‌هنه‌ (به‌ری قه‌باغێ ) ل چیایێ عه‌ڕه‌فاتێ، ئه‌و زه‌لامێن چه‌كدار رێزدبن و هه‌موو پێكڤه‌ سێ شێلكێن تفه‌نگا دهاڤێژن. پاشی ژ سه‌رێ چیایی دهێن خواری و ل سه‌ر  سه‌رێ دكانانێن سووكا مه‌عریفه‌تێ رادوه‌ستن وه‌كی شێوه‌یێ به‌ری جاڕه‌كا دى سێ شێلكێن دی دهاڤێژن، پاشی د (ده‌رگه‌هێ میریدا) دچنه‌ ژورى و (دجه‌لسێدا ) كۆمدبن و خه‌له‌كه‌كا دیلانه‌كا مللی هه‌فت رێزی ل به‌ر ده‌ف و شبابا دكه‌ن و دوی ده‌میدا فه‌قیر (مجێور) گایه‌كی ژ گای كوژێ به‌ردده‌ت كو هه‌ولدده‌ت د ده‌رگه‌هی ده‌رفه‌یێ سه‌ره‌كیرا ده‌ركه‌ڤت، به‌لێ ئێك ب ده‌نگه‌كی بلند دبێژت (گای چۆ) و هه‌موو دیلان به‌تال دبن و ب ڕه‌خ گای دكه‌ڤن و بله‌ز دچنه‌ گای و گای دناڤ خه‌لكێ را دبۆرینن و دبه‌نه‌ مه‌زارگه‌هێ شێشمس پشتی دبازارێ، دناڤ قه‌ڕه‌بالغا خه‌لكیرا. دبورینن، ل سه‌ر مه‌زارگه‌هی شێشمس مجێور سه‌ر ژێدكه‌ت، (وگوشتی وی دكه‌لینن و دكه‌نه‌ سمات).\n\n پاشی مجێوری سه‌رده‌ریێ مه‌زارگه‌هێ شێشمس، په‌روكه‌كی قوماشی ب ئاڤا كانییا سپی هاتییه‌ مۆركرن، پێشكێشی پشكدارێن ڤێ ڕێوڕه‌سمێ دكه‌ت وه‌ك خه‌لات، ئێك ژوان پشدارا ئه‌وی خه‌لاتێ ل سه‌ر سه‌رێن خۆدا دنێن سواركری (بازارێ) و دكۆلانا دنارا دبه‌نه‌ چیایێ عه‌ڕه‌فاتێ ول پێ وان ژنك ب گوڤه‌ند و ستران و هلهلاندنڤه‌، هه‌تا دگه‌هنه‌ (دیوانا سه‌رێ چیایی) و ل وێده‌رێ دیلانه‌كا مللی دهێته‌كرن و دچنه‌ زیاڕه‌تی پیری خۆ (پیرێ ئیسیبیا) و هه‌رب وی شێوه‌یی ژ چیایی دهێنه‌ خوارێ و هه‌رئێك ژوان چقه‌كی ژچقێن دارا ب به‌ر سه‌رێ خۆ ڤه‌ دكه‌ت یان ب لولیاتڤه‌نگا خۆ وه‌ك نیشانا پشكداریێ. پاشی دچنه‌ جه‌لسێ كومدبن و گوڤه‌ندا هه‌فت رێزی دهێته‌ كرن.  پشتی هنگی شرینیا به‌لاڤ دكه‌ن و میر ژی دیاریه‌كی پێشكیشێ پشكدارا دكه‌ت. میرێ ‌شێخا ژی وان خه‌لات دكت ئه‌ڤێن پشكداری ڤان ڕێوڕه‌سما بووین. \n\nهێمایێن ئه‌ڤێ رێ و رسمێ:\n\n1- گای دكوژن:\n\n رێوڕه‌سما دویێ ل جه‌ژنا جه‌مایێ قه‌باغی دكه‌ن، قه‌باغ ڕۆژا پێنجی یه‌ ژ جه‌ژنا جه‌مایی قه‌باغ دڤێت ل جه‌ژنا جه‌مایی ڕۆژا چارشه‌مبێ ده‌بیت ئه‌ڤ رێوڕه‌سما دێرین ل په‌رستگه‌ها لالش دایه‌ دڤێت ئێزدی هه‌ر سال گایه‌كی دكه‌نه‌ قوربانی لبه‌ر نیشانگه‌ها ئاڤاهییێ (شێشمس) ل په‌رستگه‌ها لالش ده‌ ئه‌ڤێ (گای) دكوژن و دكه‌نه‌ خێر و سه‌ماتا جه‌ژنا جه‌مایی و (گای) قوربانی یا خوداڤه‌ندی رۆژی یه‌.\n\nهه‌ر ئێزدیه‌كی به‌شدار ل په‌رستگه‌ها پیرۆزا لالش بزاڤێ دكه‌ت پارچه‌كا گۆشتێ گایی ب ده‌ست خۆڤه‌ بینت، جونكی مه‌فه‌ره‌ك به‌رێ خۆ ده‌ته‌ وی و ده‌ هه‌مان ده‌مدا وه‌ك هۆكارێك بۆ زێده‌بوونا زه‌لامینێ به‌رێ خۆ ده‌نێ، جونكی د میتولۆژیا ئایینێ ئێزدیاندا گایه‌كی دكه‌نه‌ قوربانی بۆ خوداوه‌ندێ رۆژێ ژبۆ زێده‌كرنا هێزان به‌رهه‌مهینانا ئه‌ردی ژ ئه‌گه‌رێ رێتنا خونێ به‌سه‌ردا.\n\n2- دیلانا هه‌فت رێزی: \n\nئه‌و ئۆلدار و كه‌سێن به‌شدار دبن دڤێ رێوڕه‌سما كوشتنا گای ده‌، دێ دیلانه‌كێ گێرن و دڤێت دیلانا وان یه‌ هه‌فت (7) رێزى بت. دیلان بشێوه‌یێ (7) زنجیرا ئێك دناڤ یا دن ده‌، ئه‌ڤ دیلان دیاركه‌ت كوو هه‌فت (7) ته‌به‌قێت عه‌رد و ئاسمانا هه‌نه‌. ئه‌ڤ هه‌فت (7) هه‌سار هه‌نه‌ ل دۆرا ڕۆژی دزڤرن. ئه‌و دیلانه‌ نیشانا هندێ یه‌ ژماڕه‌ هه‌فت (7) ژ ژمارێت پر گرنگ ل جه‌ژنا جه‌مایێ ده‌ دێته‌ هژمارتن.\n\n3- هه‌فتنا شلكێن تفنگا:\n\nرامانا هاڤیتنا شلكێن تفنگا ل په‌رستگه‌ها پیرۆزا لالش لده‌مێ گێڕانا ڕێوڕه‌سمێن جه‌ما شێخادێ بۆ هندێ دزڤرت وه‌ختێ ل سه‌ر ده‌مێ شێخادێ هێرش دهاتنه‌ ل سه‌ر  لالشێ، شێخادێ جوابا ئێزدییان ڤرێكرن كو بێن ژ بۆ پاراستنا په‌رستگه‌ها لالش، ئه‌وبوو ئێلا قادیا یه‌كه‌م ئیلا بوو گه‌هشتینه‌ په‌رستگه‌ها پیرۆزا لالش و لده‌مێ گه‌هشتینێ سێ شلكێن تفنگا هاڤێتن ب رامانا گه‌هشتنێ، ژبه‌ر هندێ شێخادی گایه‌ك كڕه‌ خیڕه‌ بۆ ڤرافیانا وان."
          },
          {
            "title": " 4-2-5. قنتار ( قه‌نته‌ڕه‌) ",
            "content": "\n\nقنتار ئاخڤته‌نه‌كا كوردی یه‌ ب واتایا ( كۆمه‌ل) ل هه‌موو رۆژان سبه‌یكا پشتی به‌یتا سبێ‌ و هێڤارا به‌ری به‌یتا هێڤاری ڕێوڕه‌سمێن قنتارێ‌ دئێنه‌ گێڕان.\n\nپشتی (به‌یتا هێڤارى) بدوماهی دهێت، زه‌لامێن دینی خۆ به‌رهه‌ڤدكه‌ن ژبۆ ڕێوڕه‌سمێن قه‌نته‌رێ كو دبنه‌ دوو پشك (تیم): \n\nتیما ئێكێ: ژ جڤاتێ ده‌ردكه‌ڤێ ده‌رڤه‌ی (جه‌لسێ) و هه‌تا كانییا سپی دچن و ب شێوێ كاروانه‌كى رێكوپێك و ب ڤێ شێوه‌ى ل خوارێ كو ژ پێك دهێن ژ پێنچ كه‌سان: \n\n1- دپێشیا واندا فه‌قیر سه‌رده‌ریێ په‌رستگه‌ها لالش (مجێورێ مه‌زارگه‌هێ شێخادی) 2- لپێ وی (پێشیمامێ به‌حزانێ) كویێ ئادانیه‌، 3- پاشی میر حه‌ج (ژ پسمیرایه‌) 4- پاشی ئێك ژشێخێن شێخ سماییل، 5- پشتی وان ئێك ژبنه‌مالا پیرێ ئیسیبیا. ئه‌ڤ تیمه‌ ل حه‌وشا كانییا سپى ل دیوانێ روودنێن ل هیڤیا تیما دویێ یه‌.\n\nتیما دویێ: ژ مه‌رقه‌دێ شێشمس ده‌ردكه‌ڤن (پشتی ژ ئالییێ تیما ئێكێ هاتینه‌ ئاگه‌هداركرن كو ئه‌ویێن چۆینه‌ كانییا سپی ) دچنه‌ حه‌وشا كانییا سپی وه‌ك قه‌نته‌ره‌ ب رێزه‌كێ ول ڤێ رێكخستنێ و ب ڤی شێوه‌یی كو  پێك دهێن ژ شه‌ش كه‌سان: 1- دپێشیا واندا شێخێ وه‌زیر ( ژبنه‌مالا شێشمس) 2- پشتی وى ئێك ژشێخێن: شێخ مه‌ند 3- شێخه‌ك ژ شێخ ناسردین 4- شێخه‌ك ژ شێخ خاتوونا فه‌خرا 5- شێخه‌ك ژ شێخ ئامادین 6- شێخ بابك و ئه‌ڤ تیمه‌ هه‌موو ژ شه‌مسانیایه‌، هه‌ردوو تیم دحه‌وشا كانییا سپی دا روودنێن.\n\nتیما ئێكێ ژ ئالییێ راستى یێ حه‌وشا ( جڤاتا ئێزدینه‌ میر)، به‌لێ تیما دووێ یێن شه‌مسانی ل ئالییێ چه‌پی یێ حه‌وشی دبن، و هه‌موو هنده‌ك ئاخفتنێن ئاسایێ بۆ ده‌مه‌كی كورت دپه‌یڤن، دوعا لێك ڤه‌دگێرن و پاشی ژده‌ستێ قه‌هوه‌چی قه‌هوێ ڤه‌دخون و پاشی هه‌موو پێكڤه‌ دچنه‌ جه‌لسێ بڤێ شێوه‌ێ رێكخستی:\n\n1- فه‌قیر ل پێشیێ 2- پێشیامێ مه‌رگه‌هێ (پێشیمامێ به‌حزانێ ) 3- میر حه‌ج 4- شێخێ وه‌زیر 5- شێخێ شێخ سمایل 6- پیری نیسیبیا 7- شێخێ شێخ مه‌ند 8- شێخێ شێخ ناسردین 9- شێخى خاتوونا فه‌خرا 10- شێخێ شێخ ئامادین 11- شێخێ شێخه‌كی بابك 12- شێخێ وه‌زیر ل پێشیا جه‌لسێ ل نێزیكی ده‌رگه‌هێ سه‌ره‌كی رونێت و ده‌مێ دگه‌هنه‌ جڤاتێ/جه‌لسێ سلاڤێ لێ دكه‌ن (دچنه‌ زیاڕه‌تێ ده‌ڕه‌جێن په‌رستگه‌ها پیرۆزا لالش) دكه‌ن و دجنه‌ جه‌م ده‌رگه‌هێ سه‌ره‌كی و فه‌رموده‌ (حه‌دیسا ) لێك ڤه‌دگێرن. هه‌ر ب ڤێ شێوه‌ى، تیما ئێكێ (ئادانی) ل ئالییێ راستیێ یێ ده‌رگه‌هێ و تیما دووێ (شه‌مسانی) ل ئالییێ چه‌پی و ژئێكرا دپه‌یڤن.\n\nئه‌ڤ ڕێوڕه‌سم ل سبه‌یكێ پشتى (به‌یتا سبێ) و هێڤاری پشتی (به‌یتا هێڤارى) دهێته‌ كرن.\n\nلێ بابێ شێخ شێخ ویێن دگه‌لدا ل (جه‌لسا شێخ فه‌خر) فه‌قیر (مجێوری زیاڕه‌ت) هێڤارى دهێنه‌ جه‌م و داخوازا زیاڕه‌تكرنا مه‌زارا ژێَ دكه‌ن و ب شێوه‌یێ كاروانى دئێك رێزدا دچن و ب ڤێ شێوه‌ی.\n\nفه‌قێر پێشیمامێ بابێ شێخ ژ (بنه‌مالا شه‌رفه‌دین)- بابێ شێخ (ژ بنه‌مالا شێخ فه‌خر)- ئیختیارێ به‌حزانی ئیختیارێ باشیكێ (ژمریدایه‌)-بابی چاویش.\n\nئیكه‌م جار دچنه‌ مه‌زارگه‌هێ شێشمس پاشی یی خاتوونا فه‌خرا و شێخ مه‌ند و سجادین و شێخ حه‌سه‌ن و ئێزدینه‌میر و كانییـا سـپـی و پـچه‌كی ل حه‌وشا كانییا سپی (جه‌لسا ئێزدینه‌میر) روودنێن وهه‌ر ب وی شێوه‌ی دزڤریه‌ (جه‌لسێ) و ده‌رگه‌هێ سه‌ره‌كی یێ په‌رستگه‌هی زیاره‌تدكه‌ن و ب خَیرهاتنا به‌رهه‌ڤبوویان دكه‌ن ژ هه‌ردوو تیما و پاشی دجه‌لسا شێخ فه‌خر دا دئیورن.\n\nپشتی ڤان مراسیما (پرۆتۆكۆلا) خوارنه‌كێ دخۆن و وه‌ختێ دبته‌ سبه‌ه دزڤرنه‌ مالێت خۆ."
          },
          {
            "title": " 4-2-6. سواركرنا به‌رێ شباكێ ",
            "content": "\n\nبه‌رێ شباكێ ی شێوه‌یه‌كی چارگۆشه‌ پێكهاتییه‌ ژ 81 ئه‌لقه‌، واته‌ (9*9) و ژ مس هاتییه‌ دروستكرن، ب شێوه‌یه‌كی به‌رده‌وام لسه‌ر فه‌رشه‌كی تایبه‌ت دهێته‌ دانان، هه‌روه‌سا دهێته‌ گرێدان یان به‌ستن ب دوو ستونێن داری ب شێوه‌یه‌كی چارگۆشه‌ كو چار ده‌ستك وێن هه‌ین، ب شێوه‌یی تابوتێ (داره‌به‌ستێ) دچیت وه‌ختێ لسه‌ر مری لسه‌ر هلدگرن. ب درێژییا سالێ ل ژۆره‌كا تایبه‌ت ل ماله‌كێ بناڤێ مالا ( به‌یتا به‌رێ شباكێ) هلدگرن كو دكه‌فته‌ ده‌ڤه‌را باشیك و به‌حزانێ. هه‌ره‌سا رۆژه‌كا تایبه‌ت بۆرا هاتیه‌ دیاركرن كو (ڕۆژا مۆركرنا به‌رێ شباكێ له‌ به‌حزانی) دكه‌فته‌ هه‌فته‌یكێ به‌ری جه‌ژنا جه‌مایێ كو دكه‌فته‌ی 6ی هه‌یڤا ده‌ه هه‌تا 13ی هه‌یڤا ل هه‌موو سالا. د ڤێ تێكستا ئایینی دا هاتییه‌: \n\nئه‌ز وێ دنالم، برینا من وا ل مێلاكێ\n\nوێ دكالم وه‌كی به‌رخێ ل پێ ماكێ\n\nدێ من تواف كر با ستونا شێشمس ل گه‌ل به‌رێ شباكێ\n\nهێڤاران مجێوه‌ر دگه‌ل هنده‌ك كه‌سێن عه‌شیره‌تا به‌ركاعی ل به‌حزانێ و ژماره‌كا زه‌لامێن ئایینی، ئه‌لقێن ئه‌وی ته‌ختی ب مادێ ئاڤ و سماقێ دشۆن، پشتی هنگی ب پارچه‌كا قوماشی سپی كو بۆ ئه‌ڤێ چه‌ندێ هاتییه‌ ته‌رخانكرن پاقژدكه‌ن، لده‌كێ شوشتن و پاقژكرنێ دا قه‌وال قه‌ولێ (شێخ حه‌سه‌ن سوڵتان) دبێژن ، پشتی هنگێ نه‌فسی ئه‌وان كه‌سێن به‌شداربووین رادبن ب دانان و پێكڤه‌گرێدانه‌ ئه‌وان پارچه‌ دگه‌ل گۆتنا قه‌ولێ ( ماكێ) و پشتی تمام بوونا پرۆسسا لێكدانێ قه‌وال (درۆزا خاسا) دبێژن، ئه‌ڤێ لخوارێ دقێ وێ یه‌:\n\nب قه‌درێ شێخ به‌ركات، شێخ مسافر\n\nشێخ سماییلی عه‌نزه‌لی\n\nشێخو به‌كرێ فه‌قیر\n\nشێخ عه‌بدلقادر، ستیا ئێس\n\nل دیوانا به‌رێ شباكێ\n\nخاسێت به‌ر شێخادی، ب قه‌در و قیمه‌ت بكی\n\nیا شێخادی عه‌لێك ل سه‌لام\n\nبه‌رێ شباكى ل سه‌ر فه‌رشێ تایبه‌ت بشێوه‌یه‌كى ڕاست و بچه‌كێ مه‌یل دادنێن و دوو ستوونێت دارى ل لایه‌كى ته‌ختى و نێزیك ڕاست دادنێن. به‌یانى زوو دده‌مێ سه‌ره‌دانا خه‌لكێ ده‌ڤه‌رێ بۆ (به‌یتا به‌رێ شباكێ) قه‌وال دروشمێ (به‌یتا سبێ) دبێژن، پشتى هنگى ئه‌و یێت ئاماده‌ سماتێ دخۆن، یا هه‌ر ل وێ ڕۆژێ پشتى نیڤرۆ ب هاریكارییا ژماره‌كه‌ كه‌سانێت ئایینى و هاولاتیا مجێور به‌رێ شباكێ فه‌لسدكه‌ت (ژێكڤه‌دكه‌ت) و دناڤ كیسه‌كى تایبه‌تدا هه‌لدگرت كو پشمی هاتیه‌ دروستكرن، بڤى شێوه‌ى یێ ئاماده‌یه‌ دڕۆژا ئێكێ یا جه‌مایێ ده‌ ڤه‌گوهێزنه‌ په‌رستگه‌ها لالش، خێزانه‌ك ژزاهیر ئه‌بوزه‌ید ژبه‌حزانێ ئه‌ڤه‌ چه‌ندین سالا خۆبه‌خش هاریكاریێ دكه‌ت، و لسه‌ر حسابا خۆ بۆ ڤه‌گوهاستنێ بۆ په‌رستگه‌ها لالش و زڤراندنێ پشتى بدوماهیك هاتنا ڕى وڕه‌سمێن جه‌ژنا جه‌مایێ بۆ به‌حزانێ؛ به‌رى بگه‌هته‌ په‌رستگه‌هێ زێره‌ڤان دچن پێشیا به‌رێ شباكێ بۆ مالا ئه‌ختیارێ مرگه‌هێ (باباشێخ) یاكو دكه‌فته‌ ئێسفنێ ناڤه‌ندا قه‌زا شێخان (نهۆ ل شێخكایه‌) پشتى بێهنڤه‌دانه‌كه‌ كورت و نانێ سبێ به‌رف په‌رستگه‌ها لالش و چاڤه‌ڕێكرنا وان دبته‌ (ئختیارێ مه‌رگه‌هێ) باباشێخ، میر، چرا هه‌لگر (چه‌قه‌لتوو)، بخورهه‌لگره‌كان و ژماره‌یه‌كى زۆر سه‌ره‌دانكه‌ر. ل په‌رستگه‌ها لالش لجیێ پرا سه‌راتێ و ب ئاوازا ده‌ف و شبابا و هه‌موو لپێ دچن هه‌تا دگه‌هنه‌جیێ (قه‌نتارێ) و قه‌وال هنده‌ك تیكستێن ئایینى ژ گۆتنێت شێخ حه‌سه‌ن سلتان دخوینن و هه‌ر لوێده‌ر دمینت هه‌تا ڕۆژا پێنجێ یا جه‌ژنا جه‌مایێ.\n\nو میر ڕادبت ژماره‌كه‌ كه‌سانێت ئایینى (به‌رێ شباكێ) ڤه‌دگوهێزنه‌ ده‌روازا په‌رستگه‌ها مه‌زنا لالش و هه‌ر شه‌ڤ پشتى پرۆسیسا شۆشتنێ و پاقژكرنێ ب سۆماك و ئاڤێ بئاماده‌بوونا میرى و ئه‌ختیارێ مه‌رگه‌هێ (باباشێخ) وچرا هه‌لگر (چه‌قالتۆ) و هه‌لگرێت بخورێ و ژماره‌كه‌ كه‌سانێت ئایینى و مجێور و ژماره‌ك ژئه‌ندامێن هۆزا به‌ركاعێ، ئاوازێت ده‌ف وشبابا وگۆتنا قه‌والا وگۆتنا \"ته‌خت\" \"بارێ شه‌به‌كێ\"دادنێت و لسه‌ر فه‌رشێ تایبه‌ت دادنێت و گه‌له‌ك ب توندى بستوونا ڤه‌گرێدده‌ن داكوئاماده‌بت، ڕۆژا پاشتر هه‌زاران سه‌ره‌دانكه‌رێت په‌رستگه‌هى زه‌لام و ژن و زاروك بۆ ماوێ چه‌ند ده‌مژمێرا لجهێ دچته‌ حه‌وشا شیخادى (رونشتنا شیخادى)كۆمدبن. بۆدیتنا كاروانێ به‌رێ شباكێ وئ ه‌ویێت به‌رپرسیار ژ هلگرتنێ بۆ كانیا وى ( كانیا كلۆكى) بچه‌كێ ژعه‌ردى بلند دكه‌ن و سێ جارا بۆ خوار، و قه‌وال ئاوازه‌كه‌ خه‌مگین ب ده‌ف وشبابا دژه‌نن، دڤێ ماوه‌ى ده‌ ئارامیه‌كه‌ ته‌مام زال دبت و ئاماده‌بوى ل هه‌موو ڕێزا چاڤه‌ڕیى چالاكیێ دبن، ده‌مێ ده‌رگه‌هێ سه‌ره‌كى یێ په‌رستگه‌مێ ڤه‌دكه‌ن و ژماره‌كه‌ زه‌لاما دئێنه‌ ژ ده‌رڤه‌ هاولاتى (به‌رێ شباكێ) لسه‌ر ملێ خۆ هلدگرن و دبه‌نه‌ حه‌ودا (كانییا كلۆكى) وب وێ ئاڤێ مۆردكه‌ن؛ واته‌ هنده‌ك ئاڤێ به‌رده‌نه‌ سه‌ر وپ اشى دزڤریننه‌ (رواق) هۆلا شیخادى لته‌نشت مه‌زارگه‌هێ شیخادى دادنێت سلاڤێت خودێ لسه‌ر بن؛ئه‌وژى دانایه‌ سه‌ر عه‌ردى وسێ جارایێ كند و بلندكرى؛ هه‌ر ل وى جهى مایه‌ تا زڤڕاندیه‌ مالا (به‌رێ شباكێ) ل به‌حزانێ پشتى چه‌ند ڕۆژه‌كا.\n\nبڕێكا وان ڕێ و ره‌سمێت ئایینى وڕێ وڕه‌سمێت كو دئێنه‌ په‌یره‌وكرن و دگۆتنێت (تێكستێت ئایینى ده‌) ژلایێ قه‌ولانڤه‌ ل چه‌ند جهان دخوینن و ئه‌و ئاوازێن خه‌مگین یێن ژه‌نن ده‌مێ برنا به‌رێ شباكێ ژ ڕواقێ چاوه‌ بۆ ماله‌كێ ڤه‌گوهاستیه‌ كوسێته‌ك تێدایه‌؛ واته‌ دوو ستوونێت دارێ وسێ جارا كند وبلند كریه‌ و ل وى جهێ به‌رێ شباكێ لمه‌زارگه‌هى بێهنڤدان كرى، ئه‌ڤه‌ هه‌موو ئاماژه‌نه‌ بۆ ڕێ وره‌سم و ڕێوڕه‌سمێت كو ل ڕۆژا چۆنا شیخادى سلاڤێت خودێ لسه‌ر بن لته‌نشت په‌روه‌رده‌كارێ وى ئه‌نجامددا و ڤه‌دشارت، له‌شێ وى یێ پاك درواقێ په‌رستگه‌ها لالش ده‌یه‌."
          },
          {
            "title": " 4-2-7. تاووس جوانكرن ",
            "content": "\n\nتاوس (السنجق) له‌شێ ته‌یره‌كى یه‌ لسه‌ر ب له‌مسێ لسه‌ر شه‌مالكه‌كێ دروستكریه‌ و لسه‌ر هه‌فت بالگیا دانایه‌ و بڕه‌خ ڤه‌ شێرپك هه‌یه‌ كو ئاڤ تێده‌یه‌ و بسه‌رخه‌لكێ و هه‌ڤكارا ده‌ دابه‌ش دكه‌ن وه‌ك ئاڤه‌كه‌ پیرۆز، هه‌روه‌سا قوماشه‌كی سێ گۆشه‌ ڕه‌نگێ كه‌سك دبێژنێ (كه‌فیا كه‌سك)و تاوس هێمایێ پیرۆزێ ئێزدیانه‌ وه‌ك ئالا خزمه‌تێ دكه‌ت و دبێژنێ (سنجق) هه‌روه‌سا دبێژت رامانا ئالاى یان ئالایێ ئێزدى و هه‌روه‌سا ڕامانا هه‌رێم یان ولایه‌ت.\n\n دده‌مێ توافا ده‌ ل گه‌ل تاوسێ ژناوچا به‌عه‌درێ دبه‌نه‌ لالشا پیرۆز و ل وێده‌ر دژۆره‌كه‌ تایبه‌تدا هلدگرن و دبێژنێ (خزن رحمان) ل وێده‌ر دناڤ چه‌نته‌كه‌ تایبه‌تدا كۆمدكه‌ن. ده‌مێ دگه‌هته‌ ده‌روازا لالش ده‌ست ب ژه‌نینا ده‌ف و شبابا دكه‌ن ژلایێ قه‌والان ڤه‌ و دچنه‌ (كانیا سپى)دا ئاڤێ پێداكه‌ن داكو بێته‌ مۆركرن و پاشى ل ژۆره‌كه‌ په‌رستگه‌هێ ل (مه‌قام شاهسوار) دهێته‌ دانان هه‌تالا ڕۆژا پاقژكرنێ و جوانكرنێ و لدوماهییا ڕۆژا جه‌ژنێ دناڤ حه‌وده‌كه‌ ئاڤێ ( كانییا كلۆكى)دكه‌ن بۆ پاقژكرنێ و كه‌سانێت ئایینى لدۆرا جه‌ركه‌كى رودنێن بئاڤێ (حه‌ودا كه‌لۆكێ) ده‌ست بپاقشكرنێ دكه‌ن بپارچه‌ جل و به‌رگێت خورى (مێزه‌ر) و پاشى پشكێن تاوسێ دپێچن دگه‌ل گۆتنا سرودێن گرێداى ڤێ ڕێ وڕه‌سمێ وه‌كى قه‌ولێ (دستریمه‌) ژلایێ كه‌سێن به‌شداربوى ڤه‌.\n\nدده‌مێ ته‌مامبوونا پرۆسا پاقشكرنێ ده‌ قه‌وال لسه‌ر (شباب) و فه‌قیر ڕادبن (سادن لمقام) ب دامه‌زراندنا تاوسێ (دامه‌زراندنا پارچا، پاشى ئێك ژ قه‌والا سرووده‌كێ دبێژت (درۆزا خاسا) ب ئه‌ڤى شێوێ لخوارێ:\n\nب كه‌رما چیایێ مشه‌تێ\n\nچیایێ حزڕه‌تێ، چیایێ عه‌رفاتێ\n\nدار و به‌رێت گه‌لیێ لالشێ\n\nیا شێخادی چرایێت ته‌ د گوری بن\n\nسمات و سایێت ته‌ د دایم بن\n\nرویێ ته‌ د گه‌رێ ل شه‌رقێ، ل شامێ ییت ڤه‌كری بن\n\nده‌وله‌ت، خه‌لیفه‌ت، ئه‌سل زه‌مان د دایم بن\n\nپشتی زیاره‌تبوونا كه‌سێن ئاماده‌ ل تاووسێ دێ جاڕه‌كا دێ ب سه‌ر و به‌ركه‌ن ب قوماشه‌كی تایبه‌ت و دێ پارێزن ل جهه‌كه‌ی دبێژنێ ( مقام شاهسوار) رۆژا دویێ ل توافا ڤی گوندی. كاتێك له‌ یه‌كه‌م یان دووه‌می پێنجشه‌ممه‌ی دوای جه‌ژنه‌كه‌، نقیبێ تاووسێ (ژ خێزانه‌ پیری هاجیال) و چوار قه‌وال و سه‌رینه‌یه‌ك (كانیا سپای) ژ چینا پیڕه‌نا، ژ لالشێ بۆ ئه‌وه‌ی له‌گه‌ڵ تاووسه‌كه‌ بچێته‌ ده‌ڕه‌وه‌ دگه‌ل ده‌ف و شبابه‌كه‌ دگه‌ل فه‌قیرا (سادین مه‌زارگه‌ی شێخ) به‌ڕه‌و گوندی به‌حزانی برد.\n\nژ قه‌ولێ دستریمه‌\n\nئه‌و لالشا ب مسكه‌\n\nسه‌رێ سنجه‌قا شێخادی ب مۆرا كه‌سكه‌\n\nمێرا ژبه‌ر دبر ماش و به‌رات و رزقه‌\n\n*   *   *\n\nئه‌و لالشا ب مسك و مۆیه‌\n\nسه‌رێ سنجه‌قا شێخادی ب گۆیه‌\n\nمێرا ل سه‌ر ده‌عوه‌ و جه‌نگ و ئه‌رغۆیه‌\n\n*   *   *\n\nئه‌و سنجه‌قا سۆر و سپی یه‌\n\nژ لالشێ ده‌رئانی یه‌\n\nسنجه‌ق سنجه‌قا شێخێ ئادی یه‌\n\n*   *   *\n\nئه‌و سنجه‌قا سۆر و زه‌ڕه‌\n\nژ لالشێ دئینانه‌ ده‌ڕه‌\n\nسنجه‌ق سنجه‌قا شێخێ ئه‌كبه‌ڕه‌"
          },
          {
            "title": " 4-2-8. مۆركرن ",
            "content": "\n\nمۆركرن ئێك ژ ئه‌ركێن دینی یێن گرنگ تی هژمارتن و كه‌س ژی بێ به‌هر نابه‌، هه‌لبه‌ت ئایرده‌یا مۆركرنى ل كانییا سپى ل لالشا نورانی تێ ئه‌نجامدان، هنه‌ك ئاڤێ ژ كانییا سپی ب ده‌ستى مجێورێ بسه‌رێ زاروكێ دكه‌ یان زاروكى دناڤ ئاڤێ دهێلینن و دوعایی ل سه‌ر  دكه‌ن و پاشی شرینیی دابه‌ش دكه‌ن و دیلانا ده‌رێ كانیێ دكه‌ن دگه‌ل هێلهلاندنا ده‌نگا ئافڕه‌تا ئه‌ڤ رێوره‌سمه‌ ب رێڤه‌دچن چونكی ئه‌ڤ ئاڤا كانییا سپى لپێ باوه‌ریییا ئێزدیان زۆر یا پیرۆزه‌ و ئاڤا ڕه‌ش نه‌كه‌تیه‌ دناڤ دا، ئێزدیێن دورى لالش (توركیا - سوریا - ارمنیا جورجیا.. هتد) كو ده‌لیڤه‌ نه‌با بۆ سه‌ڕه‌دانا لالش، خۆ مۆردكه‌ن ب ڤی ئاوایی ده‌مێ دمرن شێخ-پیر-برایێ ئاخڕه‌تێ هنه‌ك ئاڤێ بناڤێ كانیا سپی بسه‌ردا دڕه‌شینن و قه‌ولا ل سه‌ر دبێژن داكو حه‌لال و ته‌میز و پاك بن. \n\nئاڤا كانییا سپی ئاڤه‌كه‌ زه‌لاله‌، جهێ مۆركرنا كه‌سانێن ئێزدی یه‌، ده‌مێ زارۆك دئێنه‌ به‌ر وێ كانیێ و ب ده‌ستێ مجێورا وی ده‌ری ئه‌و زارۆك دئێته‌ مۆركرن و ئاڤێ ل سه‌رچاڤێت وی د ڕه‌شینن دگه‌ل گۆتنا دوعایا دگه‌ل هله‌لاندنا مالباتا وی بچوكی.\n\nد باوه‌رییا ئێزدییاندا ئاڤا كانیا سپی پیرۆزترین ئاڤه‌ و فه‌رزه‌ هه‌ر كه‌سه‌كی ئێزدی ب ڤێ ئاڤێ بێته‌ مۆركرن و مۆركرن ژی حه‌لال كرنه‌. ڕێوڕه‌سمێن مۆركرنێ كه‌سێ ئێزدی ده‌می بۆ جارا ئێكی قه‌ستا لالشا نورانی دكه‌ت ب مه‌ره‌ما مۆركرنێ ئاقدا كانییا سپی زیاره‌ت دكه‌ت پیرێ سه‌رده‌رییێ كانیێ ب ده‌ستێن خۆ سێ جاران ئاڤا وی یا پاك و پیرۆز ل سه‌ر و سمایێن وی كه‌سی دره‌شینت و دوعایه‌كا تایبه‌ن دبه‌را دبێژیت و ئه‌ڤه‌ ده‌قێ دوعایی یه‌:\n\n(( ب ده‌ستوری خودێ ))\n\nمۆر مۆرا مێرانه‌\n\nكانیا سپی خۆش نیشانه‌\n\nپه‌دشای ژێ دابوو به‌یانه‌\n\nجیێ ئێزدینه‌ میر و هه‌رچار برانه‌\n\n*   *   *\n\nمۆرا كانیا سپی یه‌\n\nمیر هاتن و مه‌دهه‌ ژێ داییه‌\n\nئه‌و جیێ په‌دشێ من بخۆیه‌\n\n*   *   *\n\nبه‌ری نه‌ عه‌رد هه‌بوو نه‌ عه‌زمان\n\nنه‌ به‌حر هه‌بوو نه‌ بنیانه‌\n\nنه‌ چییا هه‌بوو نه‌ سكانه‌\n\n*   *   *\n\nرێ  هه‌بوو مه‌عریفه‌ت\n\nئیمان هه‌بوو ته‌ریقه‌ت\n\nئه‌وێ رۆژێ كانیا سپی بۆ مێرا كڕه‌ قوبله‌ت\n\n*   *   *\n\nده‌ستا ژ ته‌ریقه‌تی به‌ر نه‌ده‌ن\n\nمه‌له‌ك شێخسنن ئیمانێ خۆكه‌ن\n\nخۆ ل كانیا سپی مۆر كه‌ن \n\n*   *   *\n\nژ عه‌زمانا هه‌تا ب عه‌رده‌\n\nژ عه‌ردا هه‌تا ب سه‌رده‌\n\nئاڤا كانیا سپی ده‌رمانه‌ ل سه‌ر قاس ده‌رده‌\n\n*   *   *\n\nته‌ مۆركر ل كانیا سپی یه‌\n\nناڤ ل ته‌ دانا به‌رخی ئێزی به‌\n\nشه‌هده‌ و ئیمانێت ته‌ بوونه‌ بناڤێ تاووسی مه‌له‌ك و سلتان ئێزی یه‌\n\nدگه‌ل ب داویی هاتنا دوعایی د باوه‌رییا ئێزدییان دا ئه‌و كه‌س هاته‌ حه‌لالكرن و بوو ئێزدیه‌كی دورست دڤێت ب ئه‌ركێن خویێن ئۆلی رابت و فه‌رزین خویێن حه‌قیقه‌تی و ته‌ریقه‌تی جێبه‌جێ كه‌ت ده‌مێ مه‌زن دبت. هه‌روه‌سا ده‌یك و باب دگه‌ل كه‌س و كارێن وی ل وێ ده‌می دئێته‌ مۆركرن د هه‌له‌لینن و شریناهیان دهلاڤێژن و گوڤه‌ندی ل به‌ر ده‌ری كانییا سپی دكن و زاده‌كی ب خێرا شێخادی چێ دكه‌ن و شریناهیان ل سه‌ر گوندی و جیرانان به‌لاڤ دكن كو رامان ژی ئه‌ڤ زاروكه‌ هاتییه‌ مۆركرن.\n\nو سه‌رده‌ریێ كانییا سپی ل دوماهییا مۆركرنێ دبێژیت: خودانێ كانییا سپی دوعایا ل ته‌ بكه‌ت، و ل ته‌ سحه‌ت و به‌ره‌كه‌ت، تو هاتییه‌ مۆركرن و ژیێ ته‌یێ درێژبت پیرۆزبیت و خلمه‌ت قه‌بول."
          },
          {
            "title": " 4-2-9. سه‌لاكرن ",
            "content": "\n\nرامان ئه‌وه‌ یادگار و بیر ئانینا مرۆڤه‌كییه‌ ده‌ما ئێزدی دچنه‌ په‌رستگه‌ها لالشێ یا پیرۆز كو پیرۆزترین و مه‌زنترین جیێ باوه‌رى و ئۆلا ئێزدیایه‌ و رێورسمێن زیاره‌تبوونێ دكه‌ن ژوان ڤه‌خوارن و مۆركرنا ب ئاڤا زمزمێ ژ كانییا سپی، سه‌لا ئینان ئه‌و كو مرۆڤ وی ده‌ستێت خو ب ئاڤێ دكه‌ت و ئاڤێ هلاڤێژت و ناڤێ كه‌س و كار و هه‌ڤال و جیرانه‌ و گوندێن خۆ یێن وى بڤێت یان یێن وان داخواز ژیكری كو ناڤێن وان ل وی جهێن پیرۆز رێزكه‌ت و به‌رده‌وام دكه‌ت ب ئاڤ هلاڤێژتنێ هه‌یه‌ كو وان ناڤا خلاس دكه‌ت."
          },
          {
            "title": " 4-2-10. چێكرنا سماتێ ",
            "content": "\n\nسمات خوارنه‌كا تایبه‌ته‌ یا ئۆلا ئێزدییانه‌ پێكهاتییه‌ ژ گوشتی قوربانیه‌كی ل په‌رستگه‌ها لالش یا پیرۆز د جه‌ژنا جه‌مایی دا گایی دكوژن و دكه‌نه‌ سمات و ل سه‌ر خه‌لكی ل وێده‌رێ به‌لاڤ دكه‌ن، هه‌ر ئێكی دڤێت پیچه‌كی ژی بخوت چونكی یا پیرۆزه‌. سمات ل لالش ب تنێ نینه‌ به‌لكو د ته‌وافێن دندا ژی سماتێ دروست دكه‌ن."
          },
          {
            "title": " 4-2-11. هه‌لكرنا چرا و فتیلا ",
            "content": "\n\nئێزدی گه‌له‌ك گرنگییێ ب ئاگر دده‌ن و ل په‌رستگه‌ها لالش ڕۆژانه‌ هژماڕه‌كا زور یا چرایان ڤێدخینن، ل ده‌ڤه‌رێن ئێزدییان و لبه‌ر ئاقد و مه‌زارگه‌هان ژی ل هێڤارین چارشه‌مبوو و ئینییان ئاگری هه‌لدكه‌ن. چرا و پیرۆزییا چرا ئێكه‌ ژ نیشانێن ئایینی ئێزدییان مینا هلكرنا 366 چرایا ل هێڤاریا جه‌ژنا سه‌رێ سالا ئێزدییان و هه‌ر دیسان ل هه‌موو هێڤارێن چارشومبوویان ل به‌ر هه‌موو قوب و نیشانگه‌هێن ئێزدییان ل هه‌ر ئه‌رده‌كی ئێزدی لێ هه‌بن چی ل لالشا نوررانی یانژی ل ناڤا گوند و كۆمه‌لگه‌هێن ئێزدییان چرا دئێنه‌ ڤێخستن هه‌تا ژ ده‌رڤه‌ی وه‌لات گه‌له‌ك مالێن ئێزدی ل هێڤارێن جه‌ژن و عه‌ره‌فاتا چرایێ لناڤ مالێن خۆ هلدكه‌ن.\n\nدایی كابانی ئه‌و ئافڕه‌ته‌یه‌ یاكو خۆ دشكێنت ژ بۆ خزمه‌تا په‌رستگه‌ها لالش و ژ ئه‌ركین وێ، پاك و ته‌میزكرنا په‌رستگه‌ها لالش و هه‌موو ئاقد و نیشانگه‌هێن خاس و چاكا و چێكرنا فتیلێن ئاگری و هه‌لكرنا چرایێن ئاگرییه‌ ل په‌رستگه‌ها پیرۆزا لالش.\n\nدایی كابانی یان فوقرایه‌ك تاوێ تژی په‌لێت ئاگری و هنده‌ك بخوورێ دكه‌تێ و هه‌لدگرت و دپێشییا فه‌قیرێ سه‌رده‌ری و ب پێچكێن پێخواس چرا و قه‌ندیلێن ئاگری ل هه‌موو نیشانگه‌ه و ئاقدێن په‌رستگه‌ها پیرۆزا لالشێ فێدخن. چرا ئامانه‌كا تایبه‌تا دبێژنێ (قه‌ندیل) زه‌یتی (بزری) دكه‌نه‌ تێدا و ب ئاگری فتیلا ڤێخستن (گوری كرن) و دبێژنێ چرایی. \n\nئه‌و زه‌یتوونین ژ دارێن زه‌یتوونین په‌رستگه‌ها لالش دئێنه‌ كۆمكرن ل په‌رستگه‌هێ زه‌یت ژێ دئێته‌ دروستكرن و ئه‌وی زه‌یتی پیرۆزییا خویا هه‌ی ژبه‌ر كو ب تنێ بۆ هلكرنا چرایێن مه‌زارگه‌هێن ئێزدییان دئێته‌ بكارئینان. د باوه‌رییا ئێزدییان دا چرا نیشانا رۆژێ یه‌ و ل په‌رستگه‌ها لالش (366) خه‌تیرا و چرایێن خاس و بابچاكا دئێنه‌ ڤێخستن ب زه‌یتا زه‌یتوونان، هلكرنا ڤێ ژمارا چرایان ژی داكو رۆناهی ب شه‌ڤ و رۆژ هه‌بت بۆ په‌روه‌سته‌كرنا خودایێ مه‌زنه‌ و ڕێوڕه‌سم دهاتنه‌ كرن ژبه‌ركو ل په‌رستگه‌ها لالش خاس و بابچاكێن سه‌رده‌می شێخادی ب شه‌ڤ هه‌موویێ په‌روه‌سته‌ دبوون، ژلایه‌كێ دی ڤه‌ هلكرنا چرایان ژی نیشانا رۆژێ یه‌ و به‌رده‌وامییا ژین و ژیارا مرۆڤی یه‌ ب شه‌ڤ و رۆژ، ئه‌ڤ ژمارا چرایا ژی 366 چرانه‌ و رامانا وێ ژی رۆژێن سالێ یه‌ و هه‌ر فتیله‌ك ل سه‌ر بنه‌مایێ رۆژه‌كێ ژ سالێ و دئێته‌ ڤێخستن هه‌تا سال ته‌مام دبت."
          },
          {
            "title": " 4-2-12. سه‌فه‌را قۆلا - سه‌فه‌را ماستا - دروستكرنا زه‌یتا زه‌یتونا و جینیا زه‌یتونا ",
            "content": "\n\nلالش په‌رستگه‌ها پیرۆزا  ئێزدییانه‌، ب لالشا نوورانی یه‌ ناسیاڕه‌، كانیا سپی و زمزم و قۆب و نیشان و ئاقدێن خاس و چاكێن  لێ هه‌نه‌، بتریا ڕێوڕه‌سمێن گه‌له‌ك جه‌ژنێن ئێزدیان ل په‌رستگه‌ها پیرۆزا لالش دئێنه‌ گێڕان كو گرێدای سرووشتی نه‌ مینا (جه‌ژنا سه‌ری سالی و چلی هاڤینی و چلی زڤستانی و شه‌ڤبه‌راتی و جه‌مایی و جه‌ژنا مه‌لك زه‌ین و سه‌فه‌را قۆلا و سه‌فه‌را ماستا و گڤاشتنا زه‌یتوونا)، ل سه‌دی 12ی هاتنا شێخادی كوری شێخ موسافری هه‌كاری بۆ لالشێ رۆناهیه‌كا مه‌زن بوو ژ ئالییێ ئۆلی ڤه‌ و دیسان ژ ئالییێ جڤاكی ڤه‌، ژ ئالییێ ئۆلی ڤه‌ هزرا هه‌ره‌ پیرۆز و په‌یداكرنا زه‌یتا كارخانه‌ یا زه‌یتوونا بۆ ڤێخستنا چرایی (رۆناهییێ) ل په‌رستگه‌ها لالش یا پیرۆز.\n\nژ ئالییێ ئۆلی ڤه‌ ژوی سه‌رده‌می شێخادی ده‌ست ب چاندنا دارین زه‌یتوونا كریه‌ و به‌رهه‌مێ وان دارا زه‌یتوون هه‌تا ڕه‌ش دبوون و ل سه‌رێ هه‌یڤا كانوونا ئێكی دچینین و خزن دكرن و ل هه‌یڤا ئاداری ئه‌و زه‌یتوونێن خزن كری ده‌ردخستن و دكڤاشتن و زه‌یت ژی چێدكر بۆ گوریكرنا چرایێن لالشێ ل هه‌موو هێڤارا و ب تایبه‌تی ل هێڤارێن جه‌ژن و هه‌لكه‌فتا و كێشانا سه‌مایا دینی، هه‌روه‌سا سال بۆ سالی دارین زه‌یتوونا هاتنه‌ چاندن و زێده‌كرن ل ڕه‌زێ شێخادی یی زه‌یتوونا هه‌تا ئه‌و ژمارا دارین كچك و مه‌زن سه‌رجه‌می گشتی هه‌زار دارن، ژ ئالییێ جڤاكی ڤه‌ شێخادی دوعا كریه‌ بۆ هه‌ر كه‌سی خزمه‌تا جڤاكی لبه‌ر دانێت به‌ری یا ئۆلی، له‌وما كه‌سێن باش و خودێ ناس خودان ڕه‌وشتن و خلمه‌تكارین رئییا راستن وه‌ك خه‌لكی باشیك و به‌حزانی خۆ ل خلمه‌تا لالشی و گڤاشتنا زه‌یتوونا كریه‌ خودانه‌. زانینن ئه‌ڤه‌ چه‌ند ساله‌ خه‌لكی وه‌لات شێخێ و شنگالێ دگه‌ل خلمه‌تكارێن باشیك و به‌حزانی ته‌ڤلی وی خلمه‌تێ دبن، دیسان دئاماده‌نه‌ ل هه‌ر وه‌ختێ پێتڤی بۆ پاقژیا ژینگه‌هێ ل هه‌موو ده‌مێن سالی ل په‌رستگه‌ها پیرۆزا لالش.\n\n به‌لێ هه‌رسال ل ئێكی مه‌ها دوانزده‌ 1-12 خلمه‌تكار ده‌ست ب چینیا زه‌یتوونا دكن و ل ئاڤاهییا چل مێرا و شێبل قاسم خزن دكن و ل پشتی جه‌ژنا مه‌لك زه‌ین ل 18ی ئاداری و مێژوویا رۆژهه‌لاتی دی ده‌ست ب گڤاشتنا زه‌یتوونا كن بۆ ماوێ چه‌ند رۆژا خلمه‌تكار كاری وان زه‌یتوونا دكن و زه‌یتی دبنه‌ هه‌سن ده‌نه‌ ل مالا شێخادی و دگه‌ل دا هه‌ر كه‌سی خێرا خۆ ته‌ڤلی وی خێرێ بكه‌ت دوعایا شێخادی لێ یه‌. هه‌ر سال ل رۆژا (18) ئادارا شه‌رقی ئانكو(31) ئادارا زاینی دبته‌ ( جه‌ژنا مه‌لك زین) وه‌كی ڤان سه‌به‌قا دیار دبت:\n\nل هژده‌یی ئادارێ\n\nمه‌لك زین هاته‌ خوارێ\n\nده‌نگ كر ل به‌هارێ\n\nكه‌ملی بلێ دارێ\n\nخه‌ملێ سه‌رێ دارێ\n\nكێشانا قۆلا و سه‌فه‌را نان و ماستی و گڤاشتنا زه‌یتونا ل لالشێ د گرێدایی ڤێ جه‌ژنێ نه‌، هه‌ر ده‌مێ ئه‌ڤ جه‌ژن هات ئه‌ڤ ڕێوڕه‌سمێن سه‌فه‌را ماستا و كێشانا قۆلا و دروستكرنا زه‌یتێ ده‌ست پێ دكه‌ن به‌لێ دڤێت ئه‌ڤ رێوڕه‌سم ل رۆژا چارشه‌مبوویێ و پێنچ شه‌مبوویێ و ئینیێ بێنه‌ گێڕان، هه‌گه‌ر هات و چارشه‌مبوو نه‌كه‌فته‌ پشتی (18)ی ئادارێ ژبه‌ر كو ئالۆگۆر د رۆژێن سالێ دا دروست دبن ئه‌ڤ رێوڕه‌سم دێ هێنه‌ پاشئێخستن بۆ ئینیه‌كا دی و دێ ل رۆژا چارشه‌مبوویێ هه‌تا ئینییێ ئه‌ڤ رێوڕه‌سم دێ هێنه‌ ئه‌نجامدان.\n\nئێك:  ڕێوڕه‌سمێن سه‌فه‌را قۆلا-كێشانا قۆلا \n\nكێشانه‌ قۆلا ل لالشا نورانی سێ رۆژن (دوو رۆژ قۆل گێشان بۆ گرزا شێخادی و رۆژه‌ك بۆ گرزا شێشمس) ل پێشیێ بابه‌ شێخ دێ هه‌ر گونده‌كی (به‌راته‌كێ هنیێریت) بۆ مجێوری و هه‌روه‌سا بۆ خلمه‌تكارێن لالشێ كو یێ بڤێت بێته‌ خێرێ دێ ئێته‌ كێشانه‌ قۆلا، هه‌وڕه‌سا سه‌رپه‌رشتێ خلمه‌تكارا و قۆلا و كێشانێ (بابه‌ شێخ و بابێ گاڤان) ب رێڤه‌دبه‌ن.\n\nل سه‌دێ 12 ده‌مێ شێخادی هاتییه‌ لالشێ دوعا كریه‌ هه‌ر كه‌سێ قۆله‌كی یان بتر بۆ مالا شێخادی ب كێشت مرازا وی حاسل بت و بێ دوندا نه‌بت و هه‌كه‌ ده‌رده‌كی وی هه‌بت دێ شێخادی به‌خشنت و لێ بته‌ ده‌رمان و زاد و سماتێت لالشێ تێنه‌ چێكرن ل سه‌ر ئاگری وان قۆلان، ئه‌ڤه‌ ئێكه‌ ژ ڕێوڕه‌سمێن ئۆلی یێن كه‌ڤنار و دگرێدایی سروشتی نه‌ و هه‌تا نهۆ ل لاشێ ب كارتێن.\n\nپشتی خلمه‌تكار هه‌می خرڤه‌دبن ل جه‌لسا بابێ شێخ ئه‌ڤێن هاتینه‌ خێری بۆ سه‌فه‌را قۆلا ل لالشا نوورانی ل ڤێ هێڤاریێ هه‌می پێكڤه‌ گه‌ریانه‌كێ دناڤا گه‌لیێ لالش دا د گه‌ریێن و زیاڕه‌تی نیشان و مه‌زارگه‌هێن خاس و چاكا دبن و ڤه‌دگه‌رێنه‌ جه‌لسا مه‌لك فه‌خردین و چه‌ند ڕێوڕه‌سمێن ئۆلی دهێنه‌ گێڕان ب ڤێ هه‌لكه‌ڤتێ، دگه‌ل هندێ چه‌ند ئامۆژگاری و راسپارده‌ ژ لایێ بابه‌ شێخ ڤه‌ دئێنه‌ گۆتن بۆ خلمه‌تكارا دا كه‌س چۆ زه‌ڕه‌ر و زیانێ نه‌گه‌هینته‌ ژینگه‌هێ و خه‌ملا دار و باری و ل ده‌مێ هاتن و چۆنێ هه‌می گوهداریا قه‌ول و دوعایا بكه‌ن و ل شه‌به‌قی رۆژا چارشه‌مبوویا ئێكێ پشتی 18ی ئادار شه‌رقی دبته‌ رۆژا ئێكی یا قۆل كێشانێ و به‌یتا سبێ  (به‌یتا شێشمس) دئێته‌ گوتن و هه‌می پێكڤه‌ به‌رڤ پرا سه‌لاتێ ڤه‌ دچن و فه‌قیر ل پێشییا هه‌میا ب ئه‌شق و هۆل هۆل و گۆتنا قه‌ول و دوعایه‌ هه‌تا دگه‌هن ڕه‌زێ زه‌یتونا و ل ڤی جهێ به‌لاڤ دبن و قۆلا خردكه‌ن و دئینن بۆ ماوه‌یێ سێ رۆژا قۆلا دكێشن، هه‌ر سێ رۆژا شكه‌ستی و خلمه‌تكار و هه‌ر كه‌سه‌كی بڤێت دچته‌ قۆلا دگه‌ل وان بۆ ئینانا قۆلا هه‌ر بۆ زانینن 2 رۆژا قۆلا بۆ مالا شێخادی دكێشن ل رۆژا چارشه‌مبوویێ و پێنچ شه‌مبوویێ و رۆژه‌كێ بۆ شێلانه‌ شێشمس قۆلا دكێشن ئه‌وژی ل رۆژا ئینیێ.\n\nل ڤان رێوڕه‌سما رێنمایێن تایبه‌ت هه‌نه‌: دڤێت دارێن حه‌شك كری و زێده‌ بینن نابیت دارێن كه‌سك بكه‌ن و خه‌ملا چیای تێك بده‌ت ژبه‌ر كو ئینانا قۆلا خێڕه‌كا مه‌زنه‌ و هه‌ر كه‌سێ زیانێ ب گه‌هینت ژینگه‌هێ و دار و بارا گونه‌ها و خێرا وی دێ ب هه‌ده‌ر چت، ئه‌ڤجار دڤیا ته‌نها دارێن ژ ناڤچۆیی بكه‌ت و بینن بۆ مه‌تبه‌خا مالا شێخادی و ئه‌و سمات و خێر و خێراتێن دهێنه‌ دروستكرن ل لالش، هه‌گه‌ر تۆ بێژی بۆچی ل ڤان هه‌ر سێ رۆژا و ده‌مێ سالێ قۆلا دكێشن، ئه‌وژی ژبه‌ر كو ل ڤان هه‌ر سێ رۆژا داره‌ك نینه‌ نه‌ بژكڤت دا خۆدان خێر دارا ژێك جودا بكه‌ن دارێن بژكڤی و حه‌شك.\n\nڕێوڕه‌سمێن كێشانا قۆلا ژی ب ڤی ڕه‌نگی دئێنه‌ كێشان : هه‌ر سێ رۆژێن كێشانا قۆلا بابێ گاڤات دێ سه‌رپه‌رشتیا خلمه‌تكارا كه‌ت و دێ چته‌ سه‌ر جهه‌كی بلند و دێ بێژته‌ بابێ شێخ بابۆ چاخه‌ بابێ شێخ دێ بێژتێ چاخه‌، بابێ گاڤان دێ گازی كه‌ت خوندكار كار بۆ میر حه‌ج رابۆ ئه‌ختیار كۆچك مه‌زن خودان ئۆچاخ خودان خێر وه‌رن دا بچینه‌ خێرا شێخادی و دێ ب رێكه‌ڤن هه‌می خلمه‌تكار بۆ چۆنا قۆلا، بابێ گاڤان دێ ل دوماهیكا هه‌میا چت پشتی هه‌ر كه‌س باره‌كی قۆلا خرڤه‌دكه‌ن و دهێن ل هاتنێ ژی بابێ گاڤان سه‌رپه‌رشتیا ڤان هه‌میا دكه‌ت و ب سێ ده‌نگا جاره‌كا دی گازی كه‌ت بابێ گاڤان هات بابێ گاڤان هات دا كه‌س ژ خلمه‌تكار نه‌مینت ل چیایی و دێ به‌ره‌ڤ مالا شێخادی هێن و قه‌ول و قه‌سیدا دێ ئێنه‌ ده‌رگه‌هێ میر و ده‌رگه‌هێ قاپیێ و گه‌هنا جهێ گزرێ قۆلا و هه‌ر كه‌س دێ بارێ خۆ دانێته‌ سه‌ر قۆلا ل ڤێ ده‌ر بابێ شێخ و فه‌قیرێ ب خه‌رقه‌ و میر حاج و پێشیمام و بابێ گاڤان و چڤاتا رۆحانییا ل وێ ده‌رێ ده‌ست ب گۆتنا قه‌وله‌كی دكه‌ن و دوعایا بۆ وان خلمه‌تكارا دكه‌ن د باوه‌رییا ئێزدیاندا هه‌ر سه‌ر زه‌مانێ ئاده‌م و شێخادی ئه‌ڤ قۆل كێشان هه‌بوویه‌ ل لاشا نوورانی هه‌ر كه‌سێ پشكدارێ ڤێ خلمه‌تێ بكه‌ت ب مرازا خۆ شادبت.\n\nدوو: ڕێوڕه‌سمێن سه‌فه‌را نان و ماستا\n\nسه‌فه‌را ماستان (نه‌قلا نان و ماستی): هه‌لكه‌فته‌كا ئۆلی یه‌ د كه‌فته‌ د وه‌رزی به‌هاری دا، ئێزدی هه‌رسال ل ناڤه‌راستا مه‌ها ئاداری و هه‌تا ناڤه‌راستا مه‌ها نیسانی قه‌ستا په‌رستگه‌ها لالش دكه‌ن دڤان سه‌ره‌دانان دا هه‌ر ڕۆژ گه‌را گونده‌ك یان ده‌ڤه‌ره‌كا ئێزدییانه‌، نان و زه‌یت و ماست و قوربانیان دبه‌نه‌ په‌رستگه‌ها ناڤبری ده‌می دگه‌هنه‌ نێزیك لالش ئۆلدار ب بخوورێ دچنه‌ به‌راهییا وان و دگه‌ل وان دا دمینن هه‌تا وان تشتان دكه‌نه‌ د په‌رستگه‌هێ دا.\n\nدگه‌ل ڕێوڕه‌سمێن سه‌فه‌را قۆلا سه‌فه‌را ماستا ل ڤان هه‌ر سێ رۆژێن پشتی جه‌ژنا مه‌لك زین ئه‌وژی ده‌ست پێ دكه‌ن و هه‌ر ژ كه‌ڤن دا مله‌تی دخاستن خێر و خلمه‌تا ب گه‌هینن مالا شێخادی و به‌شه‌كی ژ وێ خێرێ ب گه‌هینن خلمه‌تكارێن قول كێشا و خلمه‌تكارێن زه‌یتێ دگڤێشن، به‌لێ ژبه‌ر كو ل ڤی جه‌رخێ بوری و نها ژی رێژه‌كا زۆر ژ خه‌لكێ پشكداری ڤان رێوره‌سما دبن و مالا فه‌قیری و بابا چاویش وه‌كو پێتڤی نه‌شێن پێشوازیا هه‌می گوندا بكه‌ن و پێرا ناگه‌ن د ماوێ سێ رۆژا دا ده‌لیڤه‌ داینه‌ گوندێن ئێزدییان هه‌ر گونده‌كی بڤێت ل ئێكی ئادارا رۆژهه‌لاتی و هه‌تا دوماهیكا نیسانێ خێرا خۆ ب گه‌هینن دروسته‌ له‌وا دبینین هه‌رۆژ گونده‌ك دوو گوند خێر و خێراتێن خۆ خرڤه‌دكه‌ن و بۆ مالا شێخادی دگه‌هینن دا نبته‌ قه‌ڕه‌بالغ و بۆشایی و هه‌می گوند پشكداری رێ و ڕه‌سما دبن.\n\nهه‌تا نهۆ ئێزدی ب شێوه‌كی مه‌زن ئه‌ڤان رێوره‌سما ل په‌رستگه‌ها لالش دگێرن ب تایبه‌تی ئێزدیێن كوردستانێ عیراقێ. مه‌ هه‌ول دایه‌ تیرۆژكه‌كا رۆناهیێ بده‌ینه‌ سه‌ر ڕه‌ه و ڕیشالێن وان ڕێوڕه‌سمێن كو ب هزرا مه‌ نێزیكی ڕێوڕه‌سمێن (سه‌فه‌را ماستان)ه‌ ئه‌وا نهۆ ل ناڤ ئێزدییان دهێته‌كرن، پاشی ریۆڕه‌سمێن سه‌فه‌را ماستا ل جه‌م ئێزدییان جاوا دهێته‌ به‌رێڤه‌برن.\n\nل په‌رستگه‌ها پیرۆزا لالش ئامیڕه‌ك هه‌یه‌ دبێژنی (چه‌قه‌لتو) هه‌ر ده‌م شكه‌ستیێن په‌رستگه‌ها لالش زه‌یت و فتیلا تێده‌كه‌نێ وه‌ك ڕێوڕه‌سم ژبۆ رۆناهییا په‌رستگه‌هێ دهێته‌ بكارئینان. ئه‌و ئامیرێن رۆناهیێ هێمابوون بۆ خودانێ ئاگری (نسكۆ) زۆربه‌ییا زه‌ڤیێن ڕه‌خ و روویێن په‌رستگه‌هان بۆ چاندنیێ دهاتنه‌ بكارئینان بتایبه‌ت چاندنیا زه‌یتون و كونجیا چونكو ڕێوڕه‌سمێن وان یێن دینێ پی دهاتنه‌ گێڕان و بزاڤێن وان یێن بازرگانی ژی پێ خورت دبوون.\n\nهه‌بوونا دار زه‌یتونا بشێوه‌كی به‌ربه‌لاڤ ل په‌رستگه‌ها لالش هه‌تا نهۆ ژی گرنگیا خۆ هه‌یه‌ ژبۆ چێكرنا زه‌یتێ و هۆكاره‌كی گرنكه‌ ژبۆ گێڕانا ڕێوڕه‌سمێن دینی ئه‌وێن ل په‌رستگه‌ها پیرۆزا لالش دئێنه‌ گیران.\n\nسه‌فه‌را ماستا چیه‌؟\n\nبه‌ری ئه‌م رامانا سه‌فه‌را ماستا شرۆڤه‌بكه‌ین ڤه‌ڕه‌ بزانین كو چاندنیێ گرنگیه‌كا مه‌زن هه‌بوو پشتی مرۆڤێ ده‌ستپێكی فێربوویێ چونكی هه‌موو خێر و خێراتێن وان ژ چاندنیێ و هه‌روه‌سا ژ بارانێ و ئاژه‌لی دهاتن و پوته‌كا مه‌زن ددانێ و ژبه‌ر په‌یوه‌ستا توند دناڤبه‌را مرۆڤێ كه‌ڤن و سرۆشتیدا و ل دوماهیێ چاندن، مرۆڤێ كه‌ڤن وه‌ك خۆ گونجاندن دگه‌ل بیرۆكێن به‌ربه‌لاڤێن كه‌ڤن گه‌له‌ك خودان ده‌ستنیشانكرن و د باوه‌رییا واندا ئه‌و خودان خێر و بێری ژ وانرا دئینن، له‌و هه‌ر ئێكی ناڤه‌ك ل سه‌ر دانان و قوربانی ژێرا پێشكێشكرن ژبۆ رازیبوونا وان و دوێ باوه‌ریێدا بوون ئه‌ڤ چه‌نده‌ گڕه‌وو ژبۆ به‌رده‌وامیا به‌خشنده‌یا زه‌مینی و دووركرنا مه‌ترسیا برسیێ ئه‌وا كو دئه‌نجامدا ته‌نگژه‌ په‌یدا دبن بۆ خه‌لكێ سه‌فه‌را ماستا په‌یوه‌ندیه‌كا موكم ب گه‌شبوونا چاندنێ و زان و گه‌هیكرنا گیانه‌وه‌ران و په‌یداكرنا خۆراكێ مرۆڤی و گیانه‌وه‌رێن ویڤه‌ هه‌یه‌، و ئێكه‌ ژ وان رێوڕه‌سمێن هه‌تا نهۆ ل جه‌م ئێزدییان دهێته‌ گێڕان و په‌یڕه‌وكرن، و خه‌لكێ ئێزدی نانی و زه‌یتێ و ماستی كو دبێژنێ (بزر) دگه‌ل خۆ دبه‌نه‌ په‌رستگه‌ها لالش و مه‌ڕه‌م ژڤان سه‌فه‌ران ژی ئه‌وه‌ نووژه‌ن كرنا نان و ماستی یه‌ ب ئاڤا كانییا سپی یا لالشێ. ئه‌ڤه‌ هه‌موو دبته‌ رامانا سه‌فه‌را نان و ماستا.\n\nڕێوڕه‌سمێن سه‌فه‌را ماستا لێ وه‌رزێ به‌هارێ ژ رۆژا 18ی ئادارا رۆژهه‌لاتی ده‌ست پێ دكه‌ت و هه‌تا جه‌ژنا سه‌رێ سالێ به‌رده‌وام دبت و مه‌رج نینه‌ هه‌موو گوندێن ئێزدییان د ئێك رۆژێدا ب چنه‌ په‌رستگه‌ها لالش و ڤێ رێوه‌رسمێ بگێرن. هه‌وڕه‌سا ل پایزی ژی سه‌فه‌ره‌ك هه‌یه‌ دبێژنێ (نقلا قۆلا) خه‌لكه‌كی خێرخواز دگه‌ل شكه‌ستی و دیندار و خلمه‌تكارێن په‌رستگه‌ها لاش كۆمدبن و قه‌ستا چیایێن دۆرا لاشی دكه‌ن ژبۆ ئینانا دار و قۆلا ژبۆ په‌رستگه‌ها لالش ژبۆ وه‌زێ زڤستانێ دگه‌ل نێزیكبوونا ده‌مێ سه‌فه‌را ماستا، بابێ شێخ و جڤاتا خۆ دێ چنه‌ په‌رستگه‌ها لالش. \n\nخرڤه‌كرن و گه‌هاندنا نان و ماستی ب ڤی ڕه‌نگی یه‌:\t\n\nسه‌فه‌را نان و ماستی دبته‌ گه‌هاندنا خێر و خێراتا هه‌ر ماله‌كا ئێزدی بۆ مالا شێخادی، هه‌ر سال ل رۆژا 15 ئاداریا رۆژهه‌لاتی ئه‌ڤ رێوڕه‌سم ده‌ست پێ دكه‌ن، فه‌قیڕه‌كی مالا شێخادی به‌ری هنگی دهێته‌ راسپارده‌كرن ئه‌ڤێ دبێژنێ قنتارچی بۆ گه‌هاندنا به‌راته‌كا مالا شێخادی و ئاگه‌هداركرنا هه‌ر گوند و كۆمه‌لگه‌هه‌كا ئێزدی لێ ئاكنجی نان و ماستێ بگه‌هینه‌ مالا شێخادی، پشتی هه‌می خه‌لك دهێته‌ ئاگه‌هداركرن مجێور رۆژه‌كێ ده‌ست نیشان دكه‌ت و بانگ ده‌ت و گوندی هه‌می خێرا خۆ خرڤه‌دكه‌ن دئێننه‌ مالا مجێورێ گوندی و رۆژا دی سبه‌یكێ زوو ب رێ دكه‌ڤن و دئێنه‌ مالا شێخادی بۆ ماوه‌یێ هه‌یڤه‌كێ گوند ب گوند دهێنه‌ زیاڕه‌تا مالا شێخادی، دبێژنێ نه‌قل یان سه‌فه‌را نان و ماستا.\n\nئێزدییاتی د گه‌له‌ك قوناغا دا ده‌ربازبوویه‌ و هه‌ر قوناغه‌كی ب ڕه‌نگه‌كی كارتێكرنا خۆ د بیروباوه‌رێن ئێزدییاتییێدا كرینه‌، هه‌گه‌ر مرۆڤ به‌رێ خۆ ب ده‌ته‌ هه‌ر جه‌ژن و هه‌لكه‌فته‌كا ئۆلی د ناڤا ئێزدییاتییێ دا مرۆڤ ل سه‌ر چه‌ند چاڤكا هلدبت وه‌كی جه‌ژنا سه‌رسالێ جه‌ژنا جه‌مایێ و بێلندا و هتد، ل ڤێ سه‌فه‌را نان و ماستی ژی بۆ گه‌هاندنا خێر و خێراتا هه‌ر ماله‌كا ئێزدییان بۆ ناڤ مالا شێخادی ل په‌رستگه‌ها لالش دێ بینی ل ڤێ سه‌فه‌ری سێ رۆژا سه‌فه‌را قۆلا ژ گه‌لییێ لالش خرڤه‌دكه‌ن و دئینته‌ مالا شێخادی دیسا هه‌ر ل ڤان رۆژا نان و ماستی ده‌ستپێدكه‌ت هه‌ر ڤان رۆژا سێ رۆژا چێكرنا زه‌یتا زه‌یتوونا بۆ هه‌لكرنا چرا و فتیلا دروست كه‌ن، هندی ئینانا سه‌فه‌را ماستا خێر و خێراتێن مله‌تی یه‌ بۆ مالا شێخادی دا سالێ دوازده‌ هه‌یڤ رزق و خێر یی زاڤ بت ل مالا شێخادی بۆ هه‌ر كه‌سێ بێته‌ په‌رستگه‌هێ ل چی وه‌ختی بت خێر و بێر هه‌بت و سه‌ر به‌رز ڤه‌گه‌رێت چی ده‌مێ سالێ بت قه‌درێ مێڤانا ل لالش بگرن و مله‌ت هه‌می ب ڤێ چه‌ندێ سه‌رفرازبن. هه‌روه‌سا مله‌ت دخازن ئه‌و خێر ب گه‌هتا به‌ر ده‌ستی وان خلمه‌تكارێن كار دكه‌ن ل خێرا كێشانا قۆلا و گڤاشتنا زه‌یتونا ژبه‌ركو د باوه‌رییا مرۆڤێ ئێزدی ئه‌ڤ خێر خێڕه‌كا مه‌زنه‌ ده‌مێ ئه‌ڤ خلمه‌تكار وێ خێرێ بخۆن.\n\nخه‌لكێن گوندێن ئێزدییان هه‌ر گونده‌ك جودا جودا و  ل دووف رۆژا ئه‌و گونده‌ ده‌ستنیشان دكه‌ت، هه‌ر ماله‌كا گوندی هنده‌ك ماستی و نانێ ته‌نك و ئاری و خه‌لكێ گوندی ب هه‌ڤرا زه‌یتی و بتایبه‌ت زه‌یتا زه‌یتونا دگه‌ل سه‌بڕه‌كێ ل هێڤاریا سه‌فه‌رێ دێ به‌نه‌ مالا سه‌ر هه‌ڤكرێ په‌زی یان مجێورێ گوندی یان ئێك ژ ئۆجاخ زادێن گوندی دگه‌ل رۆژئاڤا مجێور سێ ده‌نگا دێ بانگ هلدێرت ( سوبه‌ داوه‌نه‌بیا شێخادیه‌) ئانكو دێ كه‌ته‌ داوه‌نه‌بی، هێڤاری ب شه‌ڤ ریهسپی و ئۆجاخ زادێن گوندی دی ل وێ مالێ ئه‌وا به‌روبووكێن خۆ لێ جه‌ماندین ئانكو مالا (بزر) لێ كۆم بن.\n\nمجێوه‌ر یان هه‌ر دینداڕه‌كی دی هنده‌ك قه‌ول و به‌یتێن دینی دێ رێزكه‌ت و هنده‌ك فتیلا ژی ب وێ زه‌یتی دێ ل ژۆرا (بزر)ی هلكه‌ت، رۆژا پاشتر سبێ زوو خه‌لكێ گوندی هه‌ر كه‌سێ بڤێت و شیان هه‌بن و دل تێه‌هبت و به‌ری هه‌مووان مجێورێ گوندی دێ قه‌ستا په‌رستگه‌ها پیرۆزا لالش كه‌ن و هه‌ر كه‌سێ قه‌ستا ڤێ په‌رستگه‌ها پیرۆز بكه‌ت ژ كچ و كور و ژن و زه‌لاما دوعا و هیڤییا ژ خودێ دخوازن بێ گرفت و ئاریشه‌ بگه‌هنه‌ لالشێ و حه‌جا خۆ بكه‌ن و ده‌ست و چاڤێن خۆ ب ئاڤا كانییا  سپی پاك و ته‌میز و مۆربكه‌ن. هه‌روه‌سا چێدبیت بتر ژ هه‌ر گونده‌كی دئێك رۆژێدا سه‌فه‌را ماستا ببه‌نه‌ په‌رستگه‌ها لالش و رێوه‌رسمێن وێ بگێرن.\n\nهه‌ژییه‌ بێژین كو به‌ری نهۆ هه‌موو ئێزدییان بتایبه‌ت ئێزدیێن كوردستانا توركیا و كوردستانا سوریا ژی سه‌فه‌را ماستا دبرنه‌ په‌رستگه‌ها لالش و ڕێوڕه‌سمێن وێ دگێڕان لێ نهۆ و ژبه‌ر سنوورێن سیاسی ئه‌ڤ چه‌نده‌ نا هێته‌كرن ژلایێ وانڤه‌.\n\nبڤی ڕه‌نگێ لخارێ سه‌فه‌را نان و ماستا ل په‌رسته‌كه‌ها لالش دئێته‌ ب رێڤه‌برن:\n\nپشتی خرڤه‌كرنا خێرێ ل هه‌ر گونده‌كی و مجێور و مۆختار و شێخ و پیر و كه‌ساتێن هه‌ر گونده‌كی دگه‌ل وێ خێرا خرڤه‌كرین و دگه‌هنا لالش مجێور ب ده‌نگه‌كی بلند بانده‌كه‌ت گه‌لی خلمه‌تكارا گه‌لی ئێزدییان وه‌رنا پێشیا بزرێ شێخادی (هێ هێ هێ) بابێ چاویش دهێته‌ پێشیا وان، هه‌ر جاڕه‌كا مجێور گازی دكه‌ت گاڤه‌كێ پێشڤه‌ دچن بابێ چاویش ژی گاڤه‌كێ دهێته‌ پێش و بخێرهاتنا وان دكه‌ت و دێ بێژته‌ وان ئه‌ڤه‌ ئه‌م هاتین خلمه‌ت قه‌بول و دێ ب رێكه‌ڤن، تاوا بغوورێ و چقلتو ل پێشیا واندا دگه‌ل ده‌ف و شه‌با و ب قه‌ول و قه‌سیدا ل رێدكه‌ڤن د كولانا خێری دا دێ به‌ره‌ڤ ده‌رگه‌هێ میر و دێ چنا ده‌رگه‌هێ قاپیێ و نان و ماستی خۆ دێ گه‌هینن خزینێ و فه‌قیر دێ دوعایێ ل خێرا وان كه‌ت و گوندی دێ زیاره‌تی ده‌رچكا شێخادی و جهێن پیرۆزبن و دێ ڤه‌گه‌رینا مجلسێ و مالا فه‌قیری زاده‌كی به‌رهه‌ڤدكه‌ن بۆ وان و پێكڤه‌ دخون، ده‌مێ ڤه‌دگه‌رێن هه‌ر كه‌س بۆ مالا خۆ و كه‌س و كارێن خۆ ئه‌ڤێن نه‌هاتین هنده‌ك ژ نان و ماستێ مۆركری ژ كانییا سپی دگه‌ل خۆ دئینن مال و دكه‌نا هێڤێن بۆ ماستێ خۆ ناڤ مایا خۆ و نان دبته‌ سمات.\n\nهه‌ر بۆ زانیین سه‌فه‌را نان و ماستا نه‌به‌س نان و ماستا به‌لكی نان و ماست و زیت و ئار و ساڤارن و برنج و شه‌كر و چایی و خویی دگه‌ل چه‌ند سه‌ربرا و فتویێ گوندی ژی دئینن.\n\nهه‌روه‌سا دبێژنه‌ سه‌فه‌را ماستا (نقلا نان و ماستی) و كه‌سێن پی رادبن دبێژنێ (جۆق). چاخێ جۆق دگه‌هنه‌ گه‌لییێ لالش به‌یت و قه‌سیده‌ێن دینی دبێژن، پشتی دگه‌هنه‌ دهوندرێ گه‌لییدا و دگه‌هنه‌ جه‌م په‌رستگه‌هێ مجێور بده‌نگه‌كی بلند دێ بانگ هلدێرن و بێژت (وه‌رنه‌ پێشیا بزری شێخادی هێ ێ ێ). بابێ شێخ و جڤاتا خۆ و سه‌رده‌ریێ په‌رستگه‌هێ و هلگرێن تاوێن بخوورێ دێ پێشوازیا بزری و خه‌لكێ دگه‌ل دا هاتی كه‌ن، هه‌ر دوی ده‌میدا ده‌نگێ هله‌لاندنان كابانیان و بێهنا بخوورێ دێ ڕه‌خ و روویێن گه‌لییێ لالش تژی كه‌ن. خه‌لكێ گوندی دێ به‌روبوومێن خۆ بۆ مالا سه‌رده‌ریێ په‌رستگه‌هێ سپێرن و ئه‌و ژی دێ به‌نه‌دوان جهێن تایبه‌ت دا ئه‌وێن بۆ ڤێ مه‌ڕه‌مێ هاتینه‌ دروست كرن.\n\nجۆقا گوندی ب یاوه‌ریا سه‌رده‌ریێ په‌رستگه‌هێ و هلگرا تاوا بخورێ دێ قابیا په‌رستگه‌هێ و زمزمێ و كانیا سپی و هه‌موو ئاقد و نیشانگه‌هێن خاسا زیاڕه‌ت كه‌ن و سه‌ربرا خۆ دێ سه‌رژیكه‌ن و گۆشتێ وێ دێ كه‌لینن و ل ئاماده‌بوویا لێكڤه‌كه‌ن چونكو سماته‌.\n\nزه‌یتی ژی ئامان و دفر و ده‌لێن تایبه‌ت هه‌نه‌ دێ تێدا هلگرتن و هه‌موو رۆژێن چارشه‌مبوو و ئینییا و رۆژێن جه‌ژن و هه‌لكه‌فتێن دینی بۆ هلكرنا فتیلا بكاردئینن.\n\nنان ژ بۆ خه‌زینا نانی دچیت و دبته‌ سمات، زه‌یت ژ بۆ وان چرایانه‌ یێن رۆژانه‌ ل په‌رستگه‌هێ دهێنه‌ هلكرن و ماست ژی ب ئاڤا كانییا سپی دهێته‌ مۆركرن. ڕێوڕه‌سمێن ژ ڤی جۆری د شارستانیه‌تێن  سومه‌ر، بابل و ئاشور دا ژی هه‌بون، لی ئه‌وان ب مه‌به‌ستا خێرا مرىیان دكرن.\n\nنان و ئاری ژی د(خه‌زنا نانی) دا هلدگرن بۆ مێڤانێن په‌رستگه‌هێ ل رۆژێن جه‌ژن و هه‌لكه‌فتان و رێڤینكێن رێیا دئێته‌ بكارئینان. هه‌روه‌سا هه‌ر كه‌سه‌ك یان بنه‌ماله‌ك سه‌ره‌دانا په‌رستگه‌ها لالش بكه‌ن گه‌ره‌كه‌ هنده‌ك ژ وی نانی دگه‌ل خۆ ببه‌نه‌ مال كو دبێژنێ (سمات).\n\nئه‌و ماستێ دگه‌ل خۆ دبه‌نه‌ لالشێ ژن و كچێن گوندا وی ماستی ب ئاڤا كانیا سپی دمه‌شكاندا دكیێن  و نیڤشكی ژی ده‌ردئینن. ده‌وی د دفرێن مه‌زن دكه‌ن داكو ماستێ هه‌موو خه‌لكێن گوندێن ئێزدییان ته‌ڤلی هه‌ڤ ببت، ئه‌ڤه‌ ژی ده‌ربرینه‌ كو ئێك چاڕه‌نووس و ئێك باوه‌ری ل هه‌ڤ دجه‌مینت.\n\nپشتی بدوماهیك هاتنا رێوه‌ڕه‌سمێن سه‌فه‌را ماستا یێن ناسینی و خوارنا سماتێ خه‌لگێ گوندی دێ خاترا خۆ ژ لالشێ خوازن و به‌ڕه‌ڤ گوندێن خۆ ده‌نه‌رێ. مجێور یان سه‌رهه‌ڤكرێ په‌زی گوندی هنده‌ك ده‌وێ ب ئاڤا كانییا سپی هاتییه‌ شێلان و هنده‌ك نانی دێ ژ په‌رستگه‌هێ ئینن و ل خه‌لكێ گوندی لێكڤه‌كه‌ت. هه‌ر ماله‌كا گوندی هنده‌ك ژ وی ده‌وی دێ شیرێ خۆ پێ هێڤین كه‌ت، كو دباوه‌رییا ئێزدییاندا ماستێ مه‌ هۆسا ب ئاڤا كانییا سپی دئێته‌ نووژن كرن ژبه‌ر هندێ ئێزدی دبێژن (نان ژ خه‌زنا خودی یه‌ و هێڤێن ژ كانیا سپی یه‌).\n\nژبه‌ر كو جڤاكی ئێزدی هه‌ر ژ كه‌ڤندا جڤاكه‌كی چاندنی و شڤانه‌تی بوویه‌ و پشت گه‌رمیا وی بۆ ژیانا رۆژانه‌ و به‌روبوومێن چاندنێ و گیانه‌وه‌ریێ بوویه‌، ژبه‌ر هندێ دێ بینین سه‌ڕه‌رایی ساكاریێ رێورسمێن سه‌فه‌را ماستا رامانێن كوور هه‌نه‌. گه‌ڕه‌كه‌ ئه‌م ژ بیر نه‌كه‌ین كو هێڤین ب كارئینانا رۆژانه‌ هاریكاریا به‌رده‌ورامیا ترشبوون و مه‌یاندنێ دكه‌ت، ئه‌ڤه‌ بۆ شیری و رامانا هێڤینێ یا مادی، لێ رامانا جڤه‌نگی یا هێڤێنی په‌نهانه‌ بۆ به‌ردوامیا ژیانێ بخۆ و جۆلا وه‌رزێن بێ دوماهیی، ئه‌وا كو برس و گرانی و نه‌خۆشیا و ئه‌رزانی و خۆشیا...هتد. دگه‌ل خۆ دئینت.\n\nژبه‌ر گرنگیا هێڤێنی یا بێ سنور و رامانێن وی یێ كور، مله‌تێن كه‌ڤن ب هه‌ر شێوه‌یه‌كی هه‌بت د ڕه‌وشت و تیتالێن خۆدا بكارئینایه‌.\n\nئه‌و ماستێ ب ئاڤا كانییا سپی یا پیرۆز هاتییه‌ شێلان و گه‌لدا هاتییه‌ تێكه‌ل كرن، و بكارئینانا وی ل جه‌م ئێزدییان وه‌ك هێڤێن بۆ شیری خۆ بشێوه‌یه‌كی به‌رده‌وام گرۆڤه‌كه‌ بۆ گرنگیا لالش و وێ ئاخا ئه‌ڤ كتنیه‌ ژێ دزێت، ژبه‌ر هندێ دێ بینین ناڤێ لالش دگه‌له‌ك قه‌ول و تێكستێن دینی یێن ئێزدییاندا هاتینه‌ وه‌ك هێڤێنه‌ك و هۆكاره‌كی هاریكار بۆ مه‌یدانا عه‌ردی (گویا زه‌مینی)، هه‌ر وه‌كو چاوا شیر ب هێڤینی دهێته‌ مه‌یاندن، ئه‌ڤ چه‌ند ژی دڤان سه‌به‌قادا ژ قه‌ولێ (زه‌بوونی مه‌كسور) ب دروستی دهێته‌ خۆیاكرن.\n\nعه‌رد ما بووی به‌هتی\n\nب خدوده‌كی خددی\n\nگۆ: عه‌زیزێ من عه‌رد بێ یی وێ سورێ نت ته‌بتی\n\n*   *   *\n\nپشتی چل هزار سالی ب هژماڕه‌\n\nعه‌ردی ب خۆرا نه‌گرت حه‌شاڕه‌\n\nهه‌تا لالش دناڤ دا نه‌دهاته‌ خواڕه‌\n\n*   *   *\n\nلالش كو دهاته‌\n\nل عه‌ردی شین دبوو نه‌باته‌\n\nپێ زه‌ینین چیقاس كنیاته‌\n\nژبه‌ر گرنگیا ئاڤا كانییا سپی و چونكو ڕه‌گه‌زه‌كی سه‌ره‌كیه‌ د ته‌مامكرنا ڕێوڕه‌سمێن سه‌فه‌را ماستاندا دێ بینین هه‌ر ئێزدیه‌ك ده‌مێ بۆ جارا ئێكێ قه‌ستا په‌رستگه‌ها پیرۆزا لالش دكه‌ت، گه‌ڕه‌كه‌ ب ئاڤا كانییا سپی بێته‌ مۆركرن. باوه‌ره‌ك هه‌یه‌ ل ناڤ ئێزدییان دبێژن ده‌ما ئاڤ ڕه‌ش ل ( تۆڤانا نوح پێخه‌مبه‌ر) رابووی هه‌موو ئاڤ و هه‌موو ژێده‌رێن ئاڤێ ل رۆژهه‌لاتا ناڤه‌راست شێ لیبوون و دگه‌ل ئاخێ تێكه‌ل بوون بتنێ ئاڤا كانییا سپی نه‌بت هه‌ر ئاڤه‌كا پاك و زه‌لال و ژبه‌ر هندێ بڤی ناڤێ هاتیه‌ ب ناڤ كرن.\n\nسمات: زاده‌كی تایبه‌ته‌ ل رۆژێن جه‌ژن و هلگه‌فتان مجێورێ گوندێ و بنه‌مالا وێ لێدنن.\n\nمه‌شك: كه‌ڤلێ میهێ یان بزنێ یه‌ پشتی دئێته‌ هشكرن دهێته‌ بكارئینان بۆ كیانا ماستی.\n\nئه‌و گوند و ده‌ڤه‌رێن ئێزدیان سه‌فه‌را نان و ماستا بۆ لالشێ دبن ب ڤی شێوه‌یێ لخوارێ یه‌:\n\n1- ده‌ڤه‌را باشیكێ\n\n2- ده‌ڤه‌را به‌حزانێ\n\n3- گوندێ كندالێ \n\n2- گوندێ بێتنارێ \n\n3- گوندێ باقسرێ \n\n4- گوندێ موقبلێ \n\n5- گوندێ محمودا \n\n6- گوندێ موسكا \n\n7- گوندێ مام ره‌شا \n\n8- ده‌ڤه‌را شێخان \n\n9- گوندێ بیرستكێ \n\n10- گوندێ ئیسیان \n\n11- گوندێ نسیریه‌ \n\n12- گوندێ جراحیه‌ \n\n13- گوندێ تفتیان \n\n14- گوندێ گابارا \n\n15- گوندێ بۆزا \n\n16-  گوندێ شێخكا \n\n17- گوندێ خوشابا \n\n18- گوندێ سریجكا \n\n19- گوندێ دۆغاتا \n\n20- گوندێ بابیرێ \n\n21- گوندێ جگانا \n\n22- گوندێ مشرفه‌ \n\n23- گوندێ داكا مه‌زن \n\n24- گوندێ كرانا \n\n25- گوندێ خێرافا \n\n26- گوندێ خانكێ \n\n27- گوندێ خانكا كه‌ڤن \n\n28- گوندێ كبرتوو \n\n29- گوندێ مه‌م شڤانا \n\n30- گوندێ ربیبیێ \n\n31- گوندێ صۆركا \n\n32- گوندێ گودبا \n\n33- گوندێ قسریزدین \n\n34- گوندێ مام شڤانا پیرا \n\n35- گوندێ كه‌له‌به‌درێ \n\n36- گوندێ شاریا \n\n37- گوندێ شێخدرێ \n\n38- گوندێ سینا \n\n39- گوندێ ركئاڤا \n\n40- گوندێ خه‌رشانیا \n\n41- گوندێ هویریه‌ \n\n42- گوندێ گرێپانێ \n\n43- ناحیا باعدرێ، تاخێ خالتا \n\n44- ناحیا باعدرێ، تاخێ ملجبرا \n\n45- ناحیا باعدرێ، تاخێ هویریه‌ \n\n46- ناحیا باعدرێ، گوندێ فقیرا \n\nسێ: گڤاشتنا زه‌یتونا (چێكرنا زه‌یتا زه‌یتونا) بۆ هلكرنا چرا و فتیلا: \n\nچێكرنا زه‌یتا زه‌یتوونا بۆ چه‌قلتوو و چرایێن په‌رستكه‌ها لالش ب ڕێوڕه‌سمێن تایبه‌ت و كه‌ڤنار دهێنه‌ دروستكرن ل په‌رستگه‌ها لالش، ل ڤان رێوڕه‌سما دروستكرنا زه‌یتێ ل هه‌یڤا 11-12 زه‌یتوونا ل گه‌لییێ لالش دچنن و دانێنه‌ كۆگه‌هێن تایبه‌ت دا دانا گونیان دا دئێنه‌ پاراستن و ل خزینێ كۆم دكه‌ن ل ڤان رۆژێن كێشانا قۆلا هه‌ر كه‌سێ بڤێت دهێته‌ زبارا دروستكرنا زه‌یتێ ئه‌و ژی ل رۆژا چارشه‌مبوویێ و پێنچ شه‌مبوویێ و ئینییێ و نۆرمالا هه‌گه‌ر كار ب دوماهیك نه‌هات چه‌ند رۆژێن دیتر خلمه‌تێ بكه‌ن ئه‌وژی چه‌ند زه‌یتونێن هاتینه‌ چینن هه‌میا د عه‌ودێن تایبه‌ت هه‌نه‌ ل لالش دگڤێشن و دكه‌نه‌ زه‌یت ب هلكرنا چرایێن مالا شێخادی ل هه‌سن ده‌نا خزنه‌ دكه‌ن ژبه‌ر كو ل لالشا نوررانی 366 خه‌تیرا ڤێتخن هلكرنا ڤێ ژمارا چرا ژی دا رۆناهیی ب شه‌ڤ و رۆژ هه‌بت بۆ په‌روه‌سته‌كرنا خودێ ته‌عالا و رێوڕه‌سمێن دهێنه‌ كرن ل لالش ژبه‌ركو ب شه‌ڤ هه‌میێ په‌روه‌سته‌ی خودێ ته‌عالا دبوون خاس و بابچاكێن سه‌رده‌مێ شێخادی، ژلایه‌كی دیڤه‌ هالكرنا چرا ژی نیشانا رۆژێ یه‌ و به‌رده‌وامییا ژین و ژیارا مرۆڤی یه‌ ب شه‌ڤ و رۆژ، ئه‌ڤ ژمارا خه‌تیرا ژی 366 خه‌تیرا رامانا رۆژێن سالێ یه‌ هه‌ر فتیله‌ك ل سه‌ر بنه‌مایێ رۆژه‌كێ ژ سالێ دهێنه‌ ڤێخستن هه‌تا سال ته‌مام دبت زه‌یت بۆ چرایێن لالش دڤێت ئه‌ڤ زه‌یتا ژ زه‌یتوونێن گه‌لییێ لالش بن.\n\nخزمه‌تكار ل هه‌موو ده‌ڤه‌رێن ئێزدییان دئێن و زه‌یتوونان پاقژ دكن ب ئاڤا گه‌رم لدووڤ دا جهه‌ك هاتییه‌ دروستكرن ژوان زه‌یتوونا تێدا دئێنه‌ كۆمكرن، بۆ ماوی (10) رۆژا دێ رێوڕه‌سمێن دروستكرنا زه‌یتی به‌رده‌وام بن و نێزیكی 250 ژن و زه‌لامان پشكداربن دڤی رێوه‌رسمێ دا چینابت چ ئامیر بینه‌ بكارئینان بۆ دروستكرنا زه‌یتی بتنێ ب شێوه‌یه‌كی گه‌ڤنار ئه‌ڤ زه‌یته‌ دئێت دروستكرن. هه‌روه‌سا بتنێ زه‌یتوونێن په‌رستگه‌ها لالش دئێنه‌ دورستكرن. درۆستكرنا زه‌یتی بۆ وه‌ختێ سێ چار رۆژا زه‌یت دهێته‌ دروستكرن ل په‌رستگه‌ها لاش ل 16-17-18 ی ئادارێ ل ژمارا رۆژهه‌لاتی بۆ هلكرنا خه‌تیر و چرایێن لالش.\n\n ل په‌رستگه‌ها پیرۆزا لالش زێده‌تری (200) جه‌ركێن زه‌یتا زه‌یتوونا تێدا دئێنه‌ هلگرتن هه‌ینه‌ و ته‌مه‌نێ وان دگه‌هێته‌ 900 سالان، هه‌موو دناڤ په‌رستگه‌هێ دا پاراستینه‌. هه‌روه‌سا ئه‌و چه‌رك ب ئاخی هاتینه‌ دروستكرن ژلایێ هنده‌ك كه‌سێن شاڕه‌زا دبواری چێكرنا جه‌ركان دا.\n\nداری زه‌یتون به‌ تایبه‌تی بۆ ئایینی ئێزیدی پیرۆزه‌ چونكه‌ سوودێكی زۆر به‌ مرۆڤ ده‌به‌خشێت، هه‌روه‌ها له‌ میوه‌كانیه‌وه‌ زه‌یتی زه‌یتونی پیرۆز ده‌رده‌هێنرێت، كه‌ بۆ داگیرساندنی چرای پیرۆز له‌ په‌رستگای لالش و له‌ مه‌راسیمی په‌ستانی زه‌یتون (معصڕه‌ الزیتون) به‌كاردێت. مه‌راسیمی زه‌یتون له‌ ناوه‌ڕاستی مانگی ئازار له‌ په‌رستگای لالش به‌ پێی ساڵنامه‌ی ڕۆژهه‌ڵات ده‌ست پێده‌كات و ژماڕه‌یه‌كی زۆر كه‌سیش به‌ ئاڕه‌زووی خۆیان له‌ به‌عشیقه‌، به‌حزانی، خه‌ته‌ڕه‌،. بابیڕه‌، به‌عده‌ری، مه‌هت، دوغاته‌، و له‌ هه‌موو ناوچه‌ ئێزیدییه‌كان به‌شداری خزمه‌ته‌كه‌ ده‌كه‌ن. وه‌ زه‌یته‌كه‌ دوای چه‌ندین قۆناغی ئاماده‌كاری ده‌رده‌هێنرێت، كاری قورس ده‌كرێت، دوای ئه‌وه‌ زه‌یته‌ پاكه‌كه‌ به‌ ڕێوڕه‌سمی ئایینی ده‌گوازرێته‌وه‌ كه‌ هه‌ڵگری جه‌قلتو سه‌رپه‌رشتی ده‌كات و ته‌وا هه‌ڵگری بخورێ دای فه‌قرا بۆ په‌رستگاكه‌ و له‌ناو په‌رداخی تایبه‌تدا له‌ شوێنێكی دیاریكراودا ده‌هێڵرێته‌وه‌ كه‌ پێی ده‌وترێت حه‌سه‌ن دانا. ڕۆن بۆ داگیرساندنی چرای پیرۆزی ناو په‌رستگاكه‌ هه‌موو ڕۆژێك پێش خۆرئاوابوون له‌لایه‌ن پارێزه‌رانی په‌رستگاكه‌وه‌ به‌كارده‌هێنرێت، 365 چرا هه‌یه‌، به‌پێی ژماڕه‌ی پیرۆزه‌كان و مرۆڤه‌ ڕاستگۆكانی ناو په‌رستگاكه‌ و ژماڕه‌ی ڕۆژه‌كانی ساڵ، چرای ڕۆنكراویش هه‌روایه‌ به‌كاردێت له‌ زۆربه‌ی ئه‌و ڕێوڕه‌سمه‌ ئایینیانه‌ی كه‌ له‌ په‌رستگاكه‌دا ئه‌نجام ده‌درێن. (خلمه‌تكار) ساڵانه‌ دێینه‌ په‌رستگای لالش بۆ به‌شداریكردن له‌ ڕێوڕه‌سمه‌كانی ده‌رهێنانی زه‌یتی زه‌یتون، كه‌ نزیكه‌ی هه‌فته‌یه‌ك ده‌خایه‌نێت و ژن و پیاو به‌شداری تێدا ده‌كه‌ن، هه‌ریه‌كه‌یان به‌پێی سروشتی كاڕه‌كانیان و ژنانیش زه‌یتوونه‌كان له‌ گه‌ڵا و پیسیه‌كانی تر ده‌شۆن و پاكی ده‌كه‌نه‌وه‌. پاشان ده‌خرێته‌ ناو كیسه‌ و ده‌گوازرێته‌وه‌ بۆ عه‌واندن ( پرێس) و له‌لایه‌ن پیاوانه‌وه‌ ده‌چه‌مێنرێته‌وه‌، دوای ئه‌وه‌ ژنه‌كان ڕۆنه‌كه‌ ده‌شۆن و له‌ ئاوه‌كه‌ جیای ده‌كه‌نه‌وه‌ چونكه‌ ڕۆنه‌كه‌ له‌سه‌ر ئاو هه‌ڵده‌فڕێت به‌هۆی كێشی سووكه‌كه‌یه‌وه‌، دواتر ده‌گوازرێته‌وه‌ بۆ تانكی له‌گه‌ڵ ئاگرێكی بێده‌نگ له‌ ژێڕه‌وه‌یدا بۆ به‌هه‌ڵمكردنی ئه‌و ئاوه‌ی كه‌ له‌ ڕۆنه‌كه‌دا ده‌مێنێته‌وه‌، به‌ هاوكاری هه‌مووان زه‌یتی زه‌یتون به‌ده‌ست دێت\n\nچار: ڕێوڕه‌سمێن چنینا زه‌یتوونان ل په‌رستگه‌ها لالش\n\nدارا زه‌یتوونێ دئاینێ ئێزدیانده‌ پیرۆزیه‌كه‌ تایبه‌ت هه‌یه‌، ئه‌وژى ب ئێك ژوان دارێت ببه‌ره‌كه‌ت دهژمێرن كومفایه‌كى مه‌زن دگهیننه‌ مرۆڤى و ژ به‌رهه‌مێ وێ زه‌یتا پیرۆز ده‌ردئێخن و ل په‌رستگه‌ها لالش و ل هه‌موو مه‌زارگه‌هێت ئایینى ل ناڤ ئێزدیان بۆهلكرنا چراى بكاردئینن. تێگه‌هێ دارا زه‌یتونێ یا پیرۆز دئه‌ڤسانا كه‌ڤنا هه‌موو ئاییناده‌ ئه‌وه‌ كو دچیرۆكا لافاوا (تۆفان) مه‌زن دا، ده‌مێ ئه‌رد تژى ئاڤ بووى، پێغه‌مبه‌ر نوح سلاڤێت خودێ لسه‌ر بن كۆتره‌ك ڤڕێكر دابزانت ئه‌رد هشك بوویه‌ یان نه‌، هه‌رجاره‌كه‌ كۆتر دزڤڕى بۆپاپوورێ بێى ئه‌ردێ ژێ هاتیه‌ داخوازكرن ببینت، دوى هه‌لویستى ده‌ كۆترى ئارامى دگه‌هاندێ وده‌مێ دزڤرى چقه‌كى زه‌یتوونێ دده‌ڤى ده‌ بوو، خۆشى دكه‌فته‌ ددلێ هه‌مووا ده‌ كو ئه‌ڤه‌ ئاماژه‌یه‌ بۆنێزیكبوونا ڕزگاربوونێ. پشتى هه‌فت ڕۆژا جاره‌كه‌ دى ڤڕێكر، كۆتر زڤرى چقه‌كى زه‌یتونێ دده‌ڤى ده‌یه‌ و پێچكێت وێ (قوڕ) هه‌ڕى پێڤه‌ یه‌، ئه‌ڤه‌ ژى نیشانا هندێ یه‌ كو ئاڤا لافاوێ به‌رف كێمێ چۆیه‌ وخودێ سلامه‌تى به‌ردایه‌ دناڤ مرۆڤایه‌تیێ ده‌. پاپوورا نوحى ل  دلێ كوردستانێ ل چیایێ جودى سه‌كنى و پیرۆزییا وێ ڤه‌دگه‌ڕێته‌ سه‌ر ده‌مێ پێغه‌مبه‌ر خدرلیاس و فه‌لسه‌فا ئاڤا ژیانێ یان ه‌بى خدر دچیرۆكه‌كه‌ ناسیارد دئه‌ده‌بیاتا زاره‌كى یا ئێزدى ده‌ ئینا یه‌ نك مه‌لك ئه‌سكه‌نده‌ر، ژبه‌رڤێ چه‌ندێ ئێزدیا ڕێز و قه‌دره‌كى مه‌زن بۆ دارا زه‌یتوونێ هه‌یه‌، هه‌ر ژبه‌ر ڤێ ئێكێ چاندنا زه‌یتوونا ل ده‌ڤه‌رێت باشیك، به‌عزانێ، شێخان، شنگال، عه‌فرین وجهێن دى دژین یه‌زاڤه‌. پیرۆزترین باخچه‌ بۆ ئێزدیان باخچێ زه‌یتوونا یه‌، لبنیا گه‌لیێ په‌رستگه‌ها پیرۆزا لالش ئه‌و باخچه‌یه‌ هاتیه‌ چاندن و چاڤدێرى كرن پشتى هاتنا شیخادى بۆ په‌رستگه‌ها لالش و ئه‌ڤ باخچه‌ بتر ژ 1000دارێت به‌رهه‌مداره‌، و دكه‌فته‌ ناڤ زه‌ڤیه‌كێدا و ڕووبه‌رێ وێ نێزیكى 20 دۆنه‌مایه‌، و تا نهۆ بدرێژاهیا سالا ببڕینێ، كۆلانێ پاقژكرنێ ژلایێ خلمه‌تكارێن لالشێ ڤه‌ چاڤدێریا وى دئێته‌ كرن، وچێكرنا مالكێت ئاڤێ داكو ئاڤ بگه‌هته‌ خالا دوماهیێ یا باخچه‌ى، ئه‌ڤى باخچه‌ى بناڤێ زه‌یتوونێت شیخادى بناڤكریه‌، ئێك ژوان ڕێ و ڕه‌سمێت جوان یێ لپه‌رستگه‌هێ دئێنه‌ ئه‌نجامدان؛ ڕێ و و ڕه‌سمێت چنینا زه‌یتوونا یه‌، ژ ڕێ و ڕه‌سمێت كه‌ڤنه‌ و تا نهۆژى ئێزدى دگێڕن.\n\nل لالشا نوورانی ل چیایێ عه‌ره‌فاتێ دارێن زه‌یتوونان هه‌ینه‌ ل ڤی ده‌مێ سالێ ل داویا هه‌یڤا یازده‌ 11 یان ده‌سپێكا هه‌یڤا دوازده‌ 12 یه‌ زانینی، هه‌رسال د ێوڕه‌سمه‌كا ئایینی دا و ب ئاماده‌بوونا سه‌ماحه‌تا بابێ شێخ و بابا چاویش و شێخی وه‌زیر و ئه‌ختیارێ بحزانی و كه‌ساتێت ئۆلی و ئاماده‌بوونا هژماره‌كا زۆر یا خلمه‌تكارن و كه‌سێن شكه‌ستی یێن مالا شێخادی و چله‌گر و خێرخوازیێن ئێزدی ژن و زه‌لام ئه‌ڤێن دڤێن خێره‌كێ بكن بۆ مالا شێخادی قه‌ستا لالش دكن بۆ پشكداریا ڤێ خێرا پیرۆز، رێوه‌رسمێن چینینا زه‌یتوونان ل په‌رستگه‌ها لالش ده‌ستپێدكه‌ن و بیستانێ زه‌یتوونان ل په‌رستگه‌ها لالش دهێته‌ ڤه‌كرن و ده‌ست ب چینینا زه‌یتوونان دهێته‌ كرن. بۆ ماوێ هه‌فت رۆژا ئه‌ڤ چینین ب ڕێوڕه‌سم دئێته‌ ب رێڤه‌برن ئه‌و ژی پشتی بابێ چاویش یان شكه‌ستیه‌كی مالا شێخادی فرمانێ دده‌ت كو ده‌ست ب چنینێ بكن و سێ جاران ب ده‌نگه‌كێ بلند گازی دكت و دبێژت (هێ وه‌رنه‌ خێرا چینینا زه‌یتوونا) ژ نوو هه‌موو پێكڤه‌ ب ده‌ستووری ناڤێ خودێ و ب ڕێوڕه‌سم دستبكار دبن و هه‌تا هه‌ر هه‌فت رۆژ ب داوی دئێن و ل داویا كاری دێ هه‌موو زه‌یتوونان خرڤه‌كن و دێ به‌نه‌ په‌رستگه‌ها لالش عه‌مبار كه‌ن ل خزینه‌كێ هه‌تا هه‌یڤا سێ ل به‌هارێ ل رۆژێن (16-17-18)ێ ل ژمارا رۆژهه‌لاتی دێ جاڕه‌كا دی ڤان زه‌یتوونان هه‌موویانن ب ڕێوڕه‌سم و ئاماده‌بوونا بابێ شێخ و جڤاتا رۆحانی و هه‌موو شكه‌ستی و خێرخوازێن ئێزدی دی ده‌ست ب ده‌رئێخستنا ڤان زه‌یتوونان كن و جاڕه‌كا دی پاقژكه‌ن و ب ئاڤا كانیا سپی پاك و ته‌میز كه‌ن و دێ كه‌نه‌ زه‌یت بۆ ڤێخستنا چرایێن لالش و دڤێت ئه‌ڤ زه‌یتا ژ زه‌یتوونێن گه‌لییێ لالش بن. ل په‌رستگه‌ها پیرۆزا لالش نێزیكی 100 دارێن زه‌یتوونا هه‌نه‌ و به‌رهه‌مێ وا داران زه‌یتوونا دبته‌ زه‌یت بۆ 366 چرایێن لالش. ژ ئه‌ده‌بێ دینێ ئێزدییان دبێژت:\n\nیا خاسا ڕه‌سله‌\n\nمه‌ل پێ فه‌سله‌\n\nنه‌قلا ل پێ نه‌قله‌\n\n*   *   *\n\nژ قه‌ولێ مه‌ندێ تۆكله‌\n\nهنجیێ خلمه‌تا مالا ئادیا بكه‌ت ژ دله‌\n\nدێ بته‌ مراز حاسله‌\n\nوه‌كی مه‌ندێ شریف و مه‌ندێ تۆكله‌\n\n       *   *   *\n\nخۆسكا منه‌ ب وی مێری\n\nپه‌دشایی خوندییه‌ لالشا نورانی\n\nئه‌و هه‌ڤرانه‌كی ل ئاشێ موحه‌به‌تێ ب هێری.\n\n*   *   *\n\nمه‌عنیا وی ئاشی یه‌مه‌زنه‌\n\nقه‌راشێ وی ئاشی مومنه‌\n\nخودان ئیمان دێ ئێن بێژن گه‌ها منه‌ .\n\n*   *   *\n\nدلێ من قرێر كر\n\nهنجیێ خلمه‌ت ل لالشا نورانی كر\n\nئه‌وی ب ده‌ستێ بخۆ به‌هشت به‌ر و ژێر كر \n\nئه‌و زه‌یتوونین ژ دارێن زه‌یتوونین په‌رستگه‌ها لالش دئێنه‌ كۆمكرن ل په‌رستگه‌هێ زه‌یت ژێ دئێته‌ دروستكرن و ئه‌وی زه‌یتی پیرۆزییا خویا هه‌ی ژبه‌ر كو ب تنی بۆ هلكرنا چرایێن مه‌زارگه‌هێن ئێزدییان دئێته‌ بكارئینان، ئه‌و زه‌یتوون ژلایی خزمه‌تكار و مجێور و زه‌لامێن چاكیی یێن ئێزدی و ب ئاماده‌بوونا بابا شێخ دئێنه‌ گڤاشتن و زه‌یت ژی دروست دبت، رۆژانه‌ 366 چرا ل په‌رستگه‌ها لالش دئێنه‌ هلكرن ئه‌و چرا ب زه‌یتا زه‌یتوونین په‌رستگه‌ها لالش دئێنه‌ هلكرن. د گه‌لییێ په‌رستگه‌ها لالش دا نێزیكی هه‌زار 1000 دارێن زه‌یتوونا هه‌ینه‌ و پشتی ژی دئێنه‌ ژیڤه‌كرن دئێنه‌ دروستكرن، ڕێوڕه‌سمێن زه‌یتا زه‌یتوونا بۆ ماوێ 7 رۆژان به‌رده‌وام دبت.\n\nد باوه‌رییا ئێزدییان دا چرا نیشانا رۆژێ یه‌ و ل په‌رستگه‌ها لالش (366) خه‌تیرا و چرایێن خاس و بابچاكا دئێنه‌ ڤێخستن ب زه‌یتا زه‌یتوونان، دارا زه‌یتوونێ ژی د باوه‌رییا ئێزدییان دا یه‌ پیرۆزه‌ دبێژن دارا زه‌یتوونێ ب ئاڤا ئه‌یوانێ هاتییه‌ ئاڤدان، له‌وا هه‌ر یه‌ كه‌سكه‌ هه‌ر دوازده‌ هه‌یڤێن سالێ، هلكرنا ڤێ ژمارا چرایان ژی داكو رۆناهی ب شه‌ڤ و رۆژ هه‌بت بۆ په‌روه‌سته‌كرنا خودایێ مه‌زنه‌ و ڕێوڕه‌سم دهاتنه‌ كرن ژبه‌ركو ل په‌رستگه‌ها لالش خاس و بابچاكێن سه‌رده‌می شێخادی ب شه‌ڤ هه‌موویێ په‌روه‌سته‌ دبوون، ژلایه‌كێ دی ڤه‌ هلكرنا چرایان ژی نیشانا رۆژێ یه‌ و به‌رده‌وامیا ژین و ژیارا مرۆڤی یه‌ ب شه‌ڤ و رۆژ، ئه‌ڤ ژمارا چرایا ژی 366 و رامانا وێ ژی رۆژێن سالێ یه‌ و هه‌ر فتیله‌ك ل سه‌ر  بنه‌مایێ رۆژه‌كێ ژ سالێ و دئێته‌ ڤێخستن هه‌تا سال ته‌مام دبت،\n\nهه‌روه‌سا ڕێ وڕه‌سمێت هلگرتنا زه‌یتوونا لڤى باخچه‌ى هه‌رسال لدوماهییا مه‌ها ده‌ه (10) چریا ئێكێ و ده‌ستپێكا مه‌ها كانوونا دووێ پشتى گه‌هشتنا وان ده‌ست پێدكه‌ت، لددویف وێ چه‌ندێ یێت ره‌نگێ ڕه‌ش و هنده‌كێت ڕه‌ش و ڕه‌خه‌ك كه‌س و ڕه‌خه‌ك ڕه‌ش تێكه‌ل دكه‌ن دا ڕێژا زه‌یتێ بتر لێبێت و ژ هه‌موو ده‌ڤه‌رێت ئێزدییا ب سه‌رپه‌رشتیا بابا چاویش د ڕێوڕه‌سمێن زه‌یتوونا پشكداریێ دكه‌ن، ژ شنگال، شێخان، باشیك، به‌حزان، خه‌تارێ و بابیرێ. به‌رپرسێ سه‌ره‌كى یێ خزمه‌تگۆزارییا د چنینا زه‌یتوونا ده‌ ب ڕێ و ڕه‌سمێت خۆیێت ئاینى ئه‌نجامدده‌ن و بابێ شێخ و بابێ چاویش دگه‌ل ژماره‌كه‌كه‌ كه‌سانێن ئایینى لجیێ خلمه‌تكارا ل په‌رستگه‌هێ نه‌ و ب سه‌رۆكاتییا بغور هه‌لگر و سرودێت ئایینى دا كو ده‌لیڤێ بده‌ن بۆ ده‌ستپێكرنا پروسا چنینا زه‌یتونا، ئه‌و دچنه‌ باغێ زه‌یتوونا ب مه‌به‌ستا ده‌ستپێكرنا چنینا زه‌یتوونا دگه‌ل چه‌ندین ڕێ وڕه‌سما، وه‌ك خووندنا سروودێت ئایینى و گۆتنا قه‌ولا و داب و نه‌ریتێت دى ژى دگه‌ل دانه‌، ژن به‌لگا دبژێرن و به‌را دناڤ كیسه‌كى تایبه‌ت و پاقژدكه‌ن و دژۆره‌كه‌ تایبه‌تدا لپه‌رستگه‌هێ هه‌لدگرن دبێژنێ (مه‌زارێ چلمێران). ئه‌ڤ پرۆسیسه‌ بۆماوێ چار تا پێنج ڕۆژا لپێ ئێك به‌رده‌وام دبت، لگۆر وى به‌رهه‌مێ دوى باخچه‌ى ده‌ هه‌ى، به‌بێ گوهدانه‌ زڤستان و كه‌ش و هه‌وایێ سار. پشتى هه‌لگرتنا وان بۆ ماوێ نێزیكى چار مه‌ها زه‌یتوونێت ڕه‌ش ژئاڤا زێده‌ سافى دبن ئانكو چودادبن دبنه‌ زه‌یتوونێت دروست و نێزیكى یێت پاقژ دئاماده‌نه‌ بۆ گڤاشتنێ . ل ده‌ستپێكا مه‌ها نیسانێ پرۆسا (تعصیرێ) په‌رچقاندنێ بۆ بده‌ستڤه‌ئینانا زه‌یتا زه‌یتوونا ده‌ستپێدكه‌ت و دناڤ ئامانێت تایبه‌تدا دادنێن كو دكه‌ڤنه‌ ژۆرا (هه‌سه‌ن دانا) بۆ چرا هلكرنێ بكاردئینن، هه‌موو هیڤارێت چارشه‌مبوو و ئینیێ 366 فتیل ل په‌رستگه‌هێ هه‌ینه‌ لدویف ژمارا ڕۆژێت سالێ لجهێ هلكرنا فتیلا دده‌مێ ئه‌نجامدانا وێ ڕێ وڕه‌سما ئایینى دڕۆژێت جه‌ژنێ ده‌ لپه‌رستگه‌هێ ئه‌نجامدده‌ن، هه‌روه‌سا ئه‌ڤ زه‌یته‌ وه‌ك چاره‌سه‌ریه‌ك بۆ هنده‌ك نه‌خۆشیا دئێته‌ بكارئینان. خزمه‌تكرنا په‌رستگه‌ها لالش مه‌زنترین چاكى یه‌ كو مرۆڤێ ئێزى دكاریت دژیانێ ده‌ پێشكێشكه‌ت.\n\n4-2-13. شكه‌ستی و خلمه‌تكارێن په‌رستگه‌ها لالش:\n\nپه‌رستگه‌ها لالش هه‌رده‌م پێتڤی یه‌ بهێته‌ پاراستن و پاقژكرن له‌وا قه‌ستكرنا شكه‌ستیا بۆ په‌رستكه‌ها لالش و خۆشكاندن بۆ خزمه‌تا ڤێ په‌رستگه‌هێ په‌یڕه‌وكرنا رێبازا ئێزدییاتییێ یه‌.\n\nكارێ شكه‌ستیا:\n\nشكه‌ستی (ئانكو ئه‌و كه‌سێن هه‌موو ژیانا خۆ ته‌رخان كرین بۆ په‌رستن و خزمه‌تا په‌رستگه‌ها لالش) و پله‌یا بابێ چاویش و دای كابانی وه‌رگرن.\n\n1- شكه‌ستی قه‌ستا په‌رستگه‌هێ دكه‌ن ژ بۆ عه‌باده‌تێ و خزمه‌تا نیشانگه‌هێن خاس و چاكا.\n\n2- چاڤدێریا كارێ خلمه‌تكارێ په‌رستگه‌هێ دكه‌ن.\n\n3- رێبه‌ریا ئێزدییان دكه‌ن ده‌مێ سه‌ڕه‌دانا وان په‌رستگه‌هێ.\n\n4- پشكداری د ڕێوڕه‌سمێن دینی دا دكه‌ن.\n\n5- هه‌لگرتنا تاوا بخوریێ ژ ئالییێ كابانیێ ڤه‌.\n\n6- شارازایی هه‌یه‌ دناسكرنا نیشانگه‌هێن خاس و چاگیێن ل په‌رستگه‌هێ دا ئه‌ڤێن ل خوارێ ناڤێن چه‌ند شكه‌ستیێن په‌ستگه‌ها پیرۆزا لالش ئه‌ویێن پله‌یا بابێ چاویش وه‌رگرتین ( مام الیاس-خدر مرید-شێخ ناصر-شێخ مه‌ه‌مه‌د-مام كچێ-پیر چرود-پیر الیاس-بایێ عیسو-پیر كه‌مال). و هه‌روه‌سا ناڤێن دایی كابانیا ئه‌ڤه‌نه‌: دای سپی ئاڤدای چیچێ-دای گولێ-دای رندێ ...هتد.\n\nده‌مێ ئه‌م قه‌ستا په‌رستگه‌ها لالشێ دكه‌ین گه‌ڕه‌كه‌ ڤان ئه‌ركا بجه‌بینین:\n\n1- خۆ پاك و ته‌میز بكه‌ین و جلێن گونجای و ستاڕه‌ دبه‌رخۆ بكه‌ین.\n\n2- دل و نیازا خۆ ساف و پاقژ بكه‌ین.\n\n3- دهندوریێ لالشێ دا خۆ پێخواس كه‌ن.\n\n4- ل نیشان و مه‌زارگه‌هێن خاس و چاكا زیاڕه‌ت بن.\n\n5- خۆ و مال و هه‌ڤالێن خۆ ل زمزمێ سه‌لاكه‌ین.\n\n6- ده‌ست و چاڤێن خۆ ب ئاڤا كانییا سپی یا پیرۆز مۆربكه‌ین.\n\n7- خۆ ژ كار و كریار و روه‌شتێن خراب و گونه‌هان دوور بكه‌ین.\n\n8- گۆهداریا قه‌ول و به‌یت و ده‌ف و شه‌با بكه‌ین.\n\n9- هیڤی و دوعایا بكه‌ین.\n\n4-2-14. رێ و رسمێن مۆركرن و جوارنكرنا هلێلا ل په‌رستگه‌ها لالش:\n\nهلێل: هه‌ر سال یان هه‌ر دوو سالان جاره‌كێ هلێلا (هێمایه‌كه‌ ب سه‌رێ قوبێت ئێزدیان ڤه‌) مه‌زارگه‌هێن خاس و بابچاكێن ئێزدیان ل ده‌ڤه‌رێن ئێزدیان وه‌كه‌ هلێلێن مه‌زارێن دن دبنه‌ په‌رستگه‌ها لالش و ب ئاڤا كانییا سپی مۆر دكن و پشتی هنگی ب رێوره‌سمێن ئاینی و پیرۆز هلێلا ئه‌وی مه‌زارگه‌هێ دهێته‌ گهورێن ب ئاماده‌بوونا خه‌لكێ ده‌ڤه‌رێ دگه‌ل ژه‌نینا ده‌ف و شبابا و دروستكرنا سماتێ.\n\nژبلی فان داب و نه‌ریت و رێوره‌سمان رێوره‌سمه‌كا دن یا ئولى دناڤا ڤان توافان دا هه‌یه‌، ئه‌و ژی گهورینا په‌ریانه‌، ئه‌و په‌ریێن ب قوبا مه‌زارى و هلێلی ڤه‌، ئانكو ل دانێ هێڤارى هنده‌ك ل سپێده‌هیان ژ تواڤێ چه‌ند گه‌نجه‌ك دچنه‌ سه‌ر قوبێ و ئه‌وان په‌ری و كنجكێن ب هلێلا سه‌رێ قوبێ ڤه‌ ژێ دكن و هنده‌كێن نوو پێڤه‌ دكن، هه‌رسال هنده‌كێن نوو پێڤه‌ دكن، ئه‌ڤێن نووژی دڤیا به‌ری تواڤێ ب چه‌ند رۆژه‌كان ل ئاڤا كانییا سپی ل په‌رستگه‌ها لالش هاتبنه‌ مۆركرن ئانكو ئاڤا كانییا سپى لى هاتبا كرن، ئه‌ڤ رێوره‌سم ژی گرێدانا هه‌موو مه‌زاران یان خاسانه‌ ب په‌رستگه‌ها لالش ڤه‌ و هه‌روه‌سا گهۆرینا وان ژی نوویاتییه‌كه‌ و ژ بلی هندێ دبیت فه‌لسه‌فه‌ك ژی هه‌بت.\n\nرامان ژێ هه‌ر چه‌ند سالا جاره‌كێ هلێلێن قوبا تێنه‌ جوانكرن و مۆركرن ئانكو نوو كرنا بیر و باوه‌رێن ئێزدیان ب ئێكانیا خودێ و ئه‌ڤ خاس و باپچاك درێیا ئیمانێ دا گه‌هشتنه‌ مرازێ و ل جه‌م خودێ ب خاترن و هه‌ر كه‌سێ مرازا خۆ ژ خودێ و ڤان خاسان بخوازت ئه‌و مراز ب جهـ تێت و له‌وما مله‌تێ ئێزدی ب رێورسمێن پیرۆز یێن ئۆلی هلێل و سماتێن خاس و باپچاكان نوودكه‌ن.\n\n.\"\n\n "
          }
        ]
      }
    ]
  }
]
