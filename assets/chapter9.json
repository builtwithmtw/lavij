[{
  "title": " ئه‌ركانێن دینێ ئێزدیان ",
  "subchapters": [
    {
      "title": "  9-1. ئه‌ركانێن دینێ ئێزدییان ",
      "content": " \"ئه‌ركانێن دینێ ئێزدیان ژ ل 99 ئه‌ركانا پێك دهێن، ئه‌ڤ ئه‌ركانه‌ د باوه‌رییا ئێزدیاندا گه‌له‌ك د پیرۆزن، یا فه‌ره‌ ل سه‌ر كه‌سێ ئێزدی ئه‌ڤان ئه‌ركانان ب جه بینت و رێزێ لێ بگرت. ئێزدییاتی باوه‌ری و ئیمان و رێ و ئۆل و ئه‌ركانێن خودێناسێینه‌، ناسین و كه‌ڤنارییا مله‌تان كه‌لتوور و فولكلۆر و عورف و عاده‌تن، ناسینا ئێزدییان قه‌ول و حه‌قیقه‌تن، له‌وما ئێزدی ژ قوناغێن سه‌خت و دژوار ده‌ربازبووینه‌ ژ نه‌مانێ و هندابوونێ و زمان و كلتۆر و فۆلكلورێ و خۆ گه‌هاندینه‌ ئیرو ب رێیا قه‌ول و به‌یت و قه‌سیده‌ێن ئه‌ده‌بێ دینی یێ د سینگێ خوه‌ دا پاراستین. ئه‌ڤ ئه‌ركانه‌ رێیا كه‌سی ئێزدی دنه‌ ره‌وشت و په‌روه‌رده‌كا باش و گرتنا رێیا خۆدێناسینێ.\n\nیا فه‌ره‌ لێ بهێته‌ باحس كرن، ب مخابنیڤه‌ هه‌تا نۆكه‌ ئه‌ڤ 99 ئه‌ركانه‌ ب شێوه‌یه‌كی باش و رێك و پێك نه‌هاتینه‌ نڤیسین و باس كرن، جو ژێده‌رێن دروست نینن ده‌رباره‌یی ئه‌ركانێن دینێ ئێزدیان. ب تنێ نێزیكێ 20 هه‌تا 25 ئه‌ركانه‌ هاتینه‌ نڤیسین و باسكرن ژلایێ نڤیسه‌رێ ئۆلا ئێزدیا، پیر خه‌لات ئه‌لیاس، ئاكنجیێ كۆمه‌لگه‌ها مه‌هه‌تێ یه‌ ل قه‌زا شێخان. ل سایتانماژی به‌لاڤ گرینه‌. ژبۆ ئاماده‌كرنا ئه‌ڤێ په‌رتۆكێ و ناساندنا ئه‌ركانێن دینێ ئێزدیان، مفا هاتیه‌ وه‌رگرتن ژ نڤیسنێن نڤیسه‌رێ ناڤبری.\n\n.\"\n\n"
    },
    {
      "title": " 9-2. خودێناسی ",
      "content": " ئه‌ركانا ئێكێ خودێناسینه‌ ژ په‌روه‌رده‌یا ئیمانێ هاتییه‌ په‌روه‌رده‌یا ئیمانێ دئێزدیاتیێ ده‌ ژ سێ روكنا پێكهاتییه‌ ئاقل و مه‌عریفه‌ت و زانایی هه‌موو پێشكه‌فتنا و بنیاتا هه‌موویێ په‌روه‌ردا ئیمان و باوه‌ریا چاك و پاكییه‌ له‌وما د ئێزدیاتیێ دا گه‌له‌ك پووته‌ و به‌ها دایه‌ په‌روه‌رده‌یێه‌ و ژ ئه‌ده‌بێ دینێ ئێزدیان دایه‌ دیاركرن و دبێژت: \n\nئێزدیاتی  نۆت و نه‌هـ ئه‌ركانه‌\n\nئه‌وه‌ل عیباده‌ت زمانه‌\n\nناسبوونی سه‌ر خه‌تما وانه‌.\n\n*   *    *\n\nئێزدیاتی نۆت و نه‌هـ ئه‌ركانێت موقه‌ره‌من\n\nژ نۆت و نه‌هه‌ ئه‌ركانا سێیا ب عه‌له‌من\n\nدێ رۆژا ئاخره‌تێ ل دیوانا میر كه‌لمن.\n\nئه‌ركانا ئێكێ ژ سێ روكنا پێكهاتییه‌ و هه‌ر سێ روكن ئێك و دوو ته‌مام دكه‌ن و دبته‌ ئێزدیاتییا ساخ و ساخله‌م په‌روه‌رده‌یه‌ خودێناس و هه‌رسێ روكن ئه‌ڤه‌نه‌: \n\n1- خودێ ناسین: یه‌فه‌ره‌ ل سه‌ر ئینسانه‌ عیباده‌تێ و سجووده‌تێ بۆ خودێ بكه‌ن و رێز و قه‌درا بده‌نه‌ رێ و رسمێن ئۆلی و ئاینی ل گۆڕ ڤه‌لسه‌فا ئه‌ده‌بێ دینی و دێ گه‌هنه‌ مرازێ له‌وما علمێ خودێ بۆ ئێزدیاتیێ دایه‌ دیاركرن و دبێژت: \n\nئیمان ئه‌وه‌ یا وه‌ بری\n\nچاڤ نه‌ده‌نه‌ خه‌لكێ موشه‌مری\n\nدا ژ تالیا وه‌ رانه‌بت كفری.\n\n*   *   *\n\nهوون ژوان بن گۆهـ ل توفاقه‌\n\nقه‌ست بكه‌نه‌ دیوانێت خاسا و مه‌حفه‌لێت چاكه‌\n\nدا رۆژا ئاخره‌تێ وه‌ نه‌هاڤێژنه‌ زكاكه‌.\n\nژ ئه‌ده‌بێ دینێ ئـێـزدیان ئه‌ركانه‌ك ژ ئه‌ركانـێن خـودێناسییێ ده‌ته‌ دیار كرن دبێژت: \n\nپه‌دشایێ من ئێكی ئه‌مینه‌\n\nژ باوی تێتن مزگینه‌\n\nبۆ هه‌مو موخلقا و هه‌مو دینه‌.\n\n*   *   *\n\nماده‌ك هه‌یه‌ قانونێ دگێڕا\n\nهنجیێ دین غه‌یراند ژ خه‌لكێڕا\n\nحه‌بسا وی یه‌ به‌رو ژێڕا.\n\n*   *   *\n\nئه‌ڤ دنیا یه‌ پڕ ڕه‌نگینه‌\n\nیه‌ تژییا ژ قه‌وم و مه‌سه‌ب و دینه‌\n\nو هه‌ر ئێك ب زارێ خۆ خودێ د حه‌بینه‌.\n\n*   *   *\n\nئه‌ڤ دنیا یه‌ پڕ هێزه‌\n\nیه‌ تژی قه‌وم و مله‌ت و رێزه‌\n\nو هه‌ر ئێك ب زارێ خۆ خودێ د پارێزه‌.\n\n*   *   *\n\nل ئارخره‌تێ زمان هه‌ینه‌ ب سه‌ر\n\nقیری دحه‌لینن و به‌رده‌نه‌ سه‌ر\n\nئه‌ون یێژ نه‌بویێ د ده‌ن خه‌به‌ر.\n\n*   *   *\n\nیه‌ حه‌رامه‌ سه‌له‌ف و دزی و ده‌ره‌و\n\nو كوشتن و زنا و خه‌به‌ردان ژ نه‌بو\n\nو یێ ژ غه‌یری خودێ ڕا سجوده‌بو.\n\n*   *   *\n\nبن ئاده‌مۆ تو لڤێ دنێ مێڤانی\n\nگه‌ڕه‌كه‌ ده‌رباس بكه‌ی ب ئه‌ده‌ب و ئه‌ركانی\n\nهه‌ر دێ رۆژه‌كێ زڤریا به‌ر ده‌ستێ هه‌قییا خودانی.\n\n2- قه‌درێ دایی و بابا: یه‌فه‌ره‌ لسه‌ر هه‌ر كه‌سه‌كی قه‌درێ دایی و بابه‌ بگرا و گاڤا نه‌ساخ دبن ئه‌وان ل حه‌كیم و ته‌ختۆرا بگێرت و خلمه‌تا وان بكه‌ت له‌وما ژ ئه‌ده‌بێ دینێ ئێزدیان كه‌ره‌مكرییه‌ و دبێژت: \n\nباب ل عه‌ردا هۆستایه‌\n\nمال ب وی یه‌راوه‌ستایه‌\n\nتاحه‌تا وی تاحه‌تا خودایه‌.\n\n*   *   *\n\nنه‌بێژه‌ دایێ تو یه‌ پیری\n\nنه‌بێژه‌ تو هزره‌كا بێ بیری\n\nب وێ نه‌بت تو ناچییه‌ پێش میری.\n\n*   *   *\n\nكه‌سانێ بێ رێز و عه‌ده‌ت نائینت دوو سه‌ر قه‌لونه‌\n\nهه‌تا ژ ته‌بێت تاقه‌ت نه‌چه‌ نێزیكی موونه‌\n\nهه‌كه‌ خودێ داته‌ فه‌رسه‌ت خورتیێ نه‌كه‌ ل زه‌بونه‌.\n\n3- په‌روه‌رده‌یا گشتی: یه‌فه‌ره‌ ل سه‌ر هه‌ر كه‌سه‌كی رێز و قه‌درا بده‌ته‌ په‌روه‌رده‌یا گشتی ب تایبه‌ت ژ ئالیێ خوندنێ و نڤیسینی ل قوتابخانا  دڤێت ئه‌ركێ خۆ یێ په‌روه‌ردێ ب جهـ بینت و هێدی هێدی دێ ئاقلدار و ئاقلمه‌ند و به‌هره‌مه‌ند بت و هه‌ر وه‌سا رێزگرتنا گوندییاتیێ یه‌ فه‌ره‌ ئینسان قه‌در و به‌هایا بده‌ته‌ گوندیاتیێ و رۆژ بۆ رۆژێ ئه‌و قه‌در و قیمه‌ت دێ بنه‌ رێز و پالده‌ركی مه‌زن دنا جڤاكا ئێزدی ده‌ و هه‌ر كه‌سێ بێ رێز دێ پۆشمان بیت له‌وما ژ ئه‌ده‌بێ دینێ ئێزدیان دبێژت: \n\nهنجی جوانێ ل رێیه‌\n\nهه‌موو كریارێت وی چێیه‌\n\nئه‌و حه‌بیبێ خودێیه‌.\n\n*   *   *\n\nئاقل و زانین هه‌دایه‌ته‌\n\nهنجی جوانێ چاك ب ته‌ربیه‌ته‌\n\nئه‌و روح ل به‌ر په‌دشێ خۆ یه‌ب عزه‌ته‌.\n\nكۆك و بنیاتا ئێزدیاتیێ هه‌موو په‌روه‌رده‌یه‌ ل سه‌ر بنیاتا مه‌عریفه‌تێ و زانین و باوه‌ریا ئیمانێ له‌وما ئێزدی دگرێدایی سرۆشتیێ و رۆناهیا خودێنه‌.\n\n.\"\n\n    "
    },
    {
      "title": " 9-3. قه‌ول ",
      "content": " قه‌ول ئێكه‌ ژ فه‌رزێن ته‌ریقه‌تێ، ب چار ئه‌ركانێن ئۆلی و رێ تێته‌ ناسین و هه‌ر چار ئه‌ركانێن كنیاتی ب خۆڤه‌ دگرت و هه‌ر چار ره‌گه‌زێن پیرۆزێن ژین و ژیانێ ده‌ته‌ دیاركرن و زه‌لالكرن: (ئاخ، ئاڤ، بایی و ئاگر) قه‌ول ب چار ده‌رگه‌هان دهێنه‌ ناسین و هه‌ر ده‌رگه‌هه‌ك ئه‌ركانه‌كه‌ ژ 99 ئه‌ركانێن رێ و ته‌ریقه‌تا ئۆلی: (به‌یان، شیره‌ت، ده‌ستوور و وه‌عده‌). \n\n1- به‌یان:\n\nبه‌یان ژ خوه‌دێناسیێ هاتییه‌، بۆ زانین و زانیاریێن ئه‌زه‌لی لسه‌ر كنیاتێ ژ ئه‌ده‌بێ دینی د قه‌ولاندا دئێته‌ زه‌لالكرن مینا: (قه‌ولێ ئاساسێ، قه‌ولێ قه‌ره‌فرقان، قه‌ولێ ئێزی و مه‌ده‌هێ، قه‌ولێ ئافراندنا كنیاتێ و قه‌ولێ دوو شاخ...هتد.\n\nژ قه‌ولێ ئافره‌ندنا كنیاتێ ده‌ته‌ دیاركرن ده‌می خودێ دوره‌ك ڤاڤارتس و ئه‌وێ دورێ خۆ ل به‌ر ساف و هه‌یبه‌تێن خودێ نه‌گرتی و پژقی و عه‌رد و عه‌زمان ژێ نژنی و كنیات ئاڤابوویی:\n\nپه‌دشێ من هێڤینێ هاڤێته‌ به‌حرێ و مه‌ینی\n\nدوخانه‌ك ژێ دخنی\n\nهه‌ر هه‌فت عه‌زمان پێ نژنی.\n\nژ قه‌ولێ ئاساسێ دبێژت:\n\nمالێ مه‌ ل سێ به‌حرانه‌\n\nدوو ل عه‌ردا و ئێك ل عه‌زمانه‌\n\nب ناڤێ خودێ لێ گه‌ریانه‌.\n\nئه‌ڤ هه‌ردو سه‌به‌قه‌ به‌یان دكه‌ن و دنه‌ دیاركرن ده‌مێ خودێ هێڤێن چێ كری و عه‌رد و عه‌زمان نژنی و مه‌یاندی و دبێژت: مالێ مه‌ ل سێ به‌حرانه‌ و دوو ل عه‌ردا و ئێك ل عه‌زمانان ئانكو شیخادی و ئێزی ل عه‌ردا و تاوسی مه‌له‌ك ل عه‌زمانه‌، له‌وما واتایا قه‌ولان گرنگه‌ بێته‌ زه‌لال كرن.\n\n2-  شیره‌ت:\n\nقه‌ول شیره‌ته‌ بۆ رێیا خودێ و هه‌قی و عه‌داله‌تا سه‌ر دنیایێ، شیره‌ت ره‌وشتێ مرۆڤان لسه‌ر روویێ عه‌ردی ژ نه‌زانی و دوو روویێ و ژ گونه‌هباریێ دپارێزت شیره‌ت هاریكاره‌ بۆ تفاق و ته‌بایی، مینا: قه‌ولێ دایی و بابان، قه‌ولێ هه‌سه‌دێ ئال ته‌وری، قه‌ولێ مریدیێ، قه‌ولێ هه‌سن پیرك و شیره‌تكاریێ و قه‌ولێ شه‌قه‌سه‌ری... هتد.\n\nژ قه‌ولێ دایی و بابان دبێژت:\n\nباب ل عه‌ردا هۆستایه‌\n\nمال ب وی یه‌ راوه‌ستایه‌\n\nتاعه‌تا وی ژ تاعه‌تا خودایه‌\n\nژ قه‌ولێ هه‌سن پیرك و شیره‌تكاریێ:\n\nهه‌ڤاله‌تیێ بحه‌سبینه‌\n\nنه‌ هه‌رۆ ئێكی بگره‌ و ئێكی بته‌ركینه‌\n\nباتن هه‌یه‌ هه‌موو ل سه‌ر ته‌ دحه‌سبینه‌\n\nژ قه‌ولی مریدیێ:\n\nمریدی دێ یه‌ وه‌بی\n\nهنجیێ خۆفا میر د دلی دا هه‌بی\n\nئه‌وی دێ هاژ مه‌عنییا خۆ هه‌بی.\n\nژ قه‌ولێ هه‌سه‌دێ ئال ته‌وری:\n\nهون بوختانیێ مه‌كه‌ن بران\n\nدلێ خۆ سافی بكه‌ن ژ غه‌دران\n\nزۆر ژ ڤێ دنیایێ چۆن ب گونه‌هێت گران.\n\nئه‌ف سه‌به‌قه‌ دده‌نه‌ دیار كرن بۆ خۆ شیره‌تا ژ قه‌ولان هلگرن و شیره‌ت به‌هرا هه‌ر كه‌سینه‌ هه‌كه‌ ژ خورا وه‌ریگرت، له‌وما سه‌به‌قه‌ دبێژت: \"باب ل عه‌ردا هوستایه‌ و تاعه‌تا وی ژ تاعه‌تا خودایه‌\" و دڤێت ئه‌م ڤێ شیره‌تێ هه‌رده‌م ل مه‌حفه‌ل و دیوانان بینینه‌ زمان و بۆ گه‌نج و لاوان بده‌ینه‌ ناسین و قه‌درێ هه‌ڤالێێ بزانین و رێزێ بده‌ینه‌ ناس و دۆستان و قه‌دری گوندیاتیێ هه‌بت، هه‌روه‌سا مه‌ باوه‌ری ب خۆ هه‌بت وه‌كا مریده‌كی ئه‌ركێ خۆ یێ ئۆلی و جڤاكی ب جه بینت و خۆڤا خودێ د دلێ مه‌ دا هه‌بت و خۆ دوور بكه‌ین ژ مرۆڤێن نه‌بوو و بوختانان دكه‌ن، له‌وما ئه‌ڤ قه‌ول شیره‌تان ده‌نه‌ زه‌لال كرن و ل دیوانا دئێنه‌ گۆتن.\n\n3- ده‌ستوور:\n\nده‌ستوور رێ و ته‌ریقه‌ته‌ ژ بۆ باوه‌ریێ و ئیمانێ ب خودێناسیێ و سور و كه‌ره‌ما خاسێن خودێ د ئێزدیاتیێدا، مینا: قه‌ولێ شیخادی شێخێ شارا، قه‌ولێ ئیمانێ، قه‌ولی ئاخره‌تێ و قه‌ولێ به‌حرا سۆر... هتد.\n\nز قه‌ولێ شیخادی شێخی شارا: \n\nشیخادی شێخێ حه‌قیقه‌تێ\n\nئه‌وه‌ خودانێ مه‌عریفه‌تێ\n\nهنه‌ر و كه‌ره‌م ژ با وی تێ.\n\nژ قه‌ولێ ئیمانێ دبێژت:\n\nژبه‌ری نه‌ عه‌رد هه‌بوو نه‌ عه‌زمان بوو\n\nرێ هه‌بوو ته‌ریقه‌ت بوو\n\nئیمان هه‌بوو مه‌عریفه‌ت بوو.\n\nژ قه‌ولێ ئاخره‌تێ دبێژت:\n\nفه‌قیری نۆت و نه‌ه ئه‌ركانێت مقه‌رمن\n\nژ نۆت و نه‌ها سێ یا بعه‌لمن\n\nبابه‌كی دی دێ ل دیوانا میر كه‌لمن.\n\nژ قه‌ولی به‌حرا سۆر دبێژت:\n\nببه‌خشه‌\n\nل دیوانا ب بێهنا گولێت گه‌شبه‌\n\nل گۆتنا زمانێ خۆ بنه‌قشبه‌.\n\nئێزدییاتی ب ئه‌ده‌بی دینی ژ قه‌ول و به‌یت و قه‌سیده‌یان به‌ ده‌وله‌مه‌نده‌، ڤان سه‌به‌قا زه‌لالكرن ئێزدیاتی ده‌ستووره‌كی پیرۆز و سروشتی و گرێدایی ئێكانییا خودێیه‌، له‌وما ژ قه‌ولێ شیخادی شێخی شارا د ده‌ته‌ ناسین شیخادی شێخێ حه‌قیقه‌تێ یه‌ و درێیا ئۆلیدا شیخادی بوویه‌ (ئول . رێ) ئانكو ده‌ ستوور، دیسا سه‌به‌قه‌ك ده‌ته‌ زه‌لالكرن و دبێژت به‌ری نه‌عه‌رد هه‌بوو، نه‌ عه‌زمان بوو، ئه‌وێ رۆژێ رێ هه‌بوو ته‌ریقه‌ت بوو و ئیمان هه‌بوو مه‌عریفه‌ت بوو، ئانكو مه‌عریفه‌ت ئێكه‌ ژ ئه‌ركانێن پیرۆز یێن خودێناسیی، ژ قه‌ولی ئاخره‌تێ دبێژت فه‌قیری نوت و نه‌ه ئه‌ركانن و ژ وان هوون سێیا بۆ خۆ ب عه‌لمن دا ل رۆژ ئاخره‌تێ ل دیوانا میر بكه‌لمن، ژ قه‌ولێ به‌حرا سور دبێژت: ده‌ستووره‌ هه‌ر كه‌سه‌ك خۆ ببه‌خشینت ب عه‌ملێ پاك و پاكبوونا خۆ و گۆتنا زمانێ خۆ دا رۆژه‌كێ بگه‌هته‌ مرازا خۆ.\n\n4- وه‌عده‌:\n\nوه‌عده‌ سۆزه‌ و دێ ب جه ئێت بۆ ئێقین و موكومكرنا باوه‌ریێ ب راستی و هه‌قییا رێیا راست رێیا خودێ كو هه‌ر كه‌سێ باشیێ بكه‌ت دێ ل باشیێ ده‌ركه‌ڤت و بێ خرابیێ بكه‌ت دێ ل خرابیێ ده‌ركه‌ڤت كه‌سه‌ك ژ به‌ر حوكمێ خودی قورتال نابت، مینا: قه‌ولی سه‌ره‌مه‌رگێ، قه‌ولێ فروارێ، قه‌ولێ هه‌فساری، قه‌ولی به‌دیلا سنعه‌ت كامل، قه‌ولێ ئه‌بابه‌كرێ ئۆمه‌را، قه‌ولێ سوبه‌یه‌كا ژ یێت تارییه‌ و قه‌ولێ كوچه‌كا... هتد. \n\nژ قه‌ولی سه‌ره‌مه‌رگێ دبێژت:\n\nژبانا هاتبوو ئه‌و سوره‌\n\nنسیبه‌ك ئه‌فراند بوو ژ مه‌ره‌\n\nئه‌م درازینه‌ هه‌كه‌ هنده‌كه‌ و هه‌كه‌ پره‌.\n\nژ قه‌ولێ هه‌فسارێ دبێژت:\n\nبینن و بگرن با ئیمانێ\n\nزین كه‌ن ببه‌نه‌ سه‌یرانێ\n\nدێ كفش بن كحێل و به‌رگیرێت گارانێ.\n\nژ قه‌ولێ ئه‌بابه‌كرێ ئومه‌را:\n\nبن ئاده‌مۆ تو ل ڤێ دنی مێڤانی\n\nگه‌ره‌كه‌ ده‌رباز بكه‌ی ب ئه‌ده‌ب و ئه‌ركانی\n\nهه‌ر دێ زڤریه‌ به‌ر ده‌ستێ خودانی.\n\nژ قه‌ولێ سوبه‌یه‌كه‌ ژیێت تارییه‌:\n\nهه‌تا نیڤێ عه‌مری ل دنێ بوو\n\nژنیڤیێ و پاش نه‌ ل سه‌ر رێ بوو\n\nژ ئه‌و پاش ئه‌و به‌هرا دۆژێ بوو.\n\nژ قه‌ولێ كۆچه‌كا دبێژت:\n\nئاشقۆ ئی ده‌رد و مه‌نده‌\n\nهنجی نه‌فس كوبار و پۆز بلنده‌\n\nئه‌و دێ ل ئوغله‌ما سلتان ئێزی بتن هنده‌.\n\nئه‌ڤ سه‌به‌قه‌ دده‌نه‌ دیار كرن و ژ قه‌ولی سه‌ره‌مه‌رگێ ده‌مێ روح دكه‌فته‌ به‌ده‌نا ماكێ و ئه‌و روح ب رسق و نسیبێن خۆ رازی دبت بۆ سه‌ر روویێ عه‌ری و وه‌عده‌یێ دده‌ت باشییێ بكه‌ت دێ باشی گه‌هتێ و خرابییێ بكه‌ت دێ خرابی كه‌هنێ، ژ قه‌ولێ هه‌فساری دده‌ته‌ زه‌لال كرن: (بینن و بگرن ب ئیمانێ و زین بكه‌ن ببه‌نه‌ سیرانی دێ ژ ئێك كفش بن كحێل و به‌رگیرێت گارانێ) ئانكو هه‌ر كه‌سێ بێته‌ سه‌ر روویێ عه‌ردی دێ كه‌فته‌ ئه‌زموونا و هه‌كه‌ ب سه‌ركه‌فت، خودێ دایێ، هه‌كه‌ ژ رێ كه‌فت دێ بته‌ به‌هرا دۆژه‌یێ، دیسان سه‌به‌قه‌ دبێژت تو ل ڤێ دنیایێ مێڤانی، گه‌ره‌كه‌ ده‌رباز بكه‌ی ب ئه‌ده‌ب و ئه‌ركانی، چونكه‌ وه‌عده‌ و دێ زڤرییه‌ به‌ر ده‌ستێ وی خودانی، ژ قه‌ولێ سبه‌یه‌كه‌ ژیێت تارییه‌ ده‌ته‌ زه‌لال كرن: مرۆڤى ل ڤێ دنیایێ هه‌تا نیڤا عه‌مرێ خۆ ده‌رباز بكه‌ت و باشییێ نه‌كه‌ت، ئه‌و دێ جزایێ ئاخره‌تێ ده‌ت و دێ ب رسقێ دۆژه‌یێ بت، ژ قه‌ولێ كۆچه‌كا ده‌ته‌ زه‌لالكرن وه‌عده‌یێ باتنێیه‌ هه‌ر كه‌سێ لسه‌ر روویێ عه‌ردێ نه‌فسا خۆ كوبار بكه‌ت و تفتا خۆ بلند بكه‌ت ئه‌و رۆژه‌كێ دێ مرت و كه‌فته‌ دۆژه‌یێ، چونكه‌ ئه‌وێ روحێ وه‌عدێ خۆ ب باشیێ نه‌بر به‌لكو ب خرابیێ دبر.\n\n.\"\n\n "
    },
    {
      "title": "9-4. پێكڤه‌ژیان ",
      "content": "د ئێزدیاتیێ دا پێگڤه‌ ژیان ئێكه‌ ژ ئه‌ركانێت خودێناسیێ له‌وما ئێزدیان ل هه‌موو ده‌ما و ل هه‌موو جهان رێز و حورمه‌ت داینه‌ هه‌موو كه‌سان بێ فه‌رق و جوداهی مرۆڤ هه‌ر مرۆڤه‌.\n\nژ ئه‌ده‌بێ دینێ ئێزدیان دایه‌ دیاركرن و دبێژت:\n\nل بۆڕێ حور سواربن\n\nو بنه‌فه‌سێ ڕا گوهداربن\n\nو بهه‌موو موخلقان ڕا یاربن.\n\n*   *   *\n\nهه‌كه‌ ئێكی ببینی\n\nو خێره‌كێ ڤێرا بگه‌هینی\n\nپرسێ ژێ نه‌كا ژ كیژوان دینی.\n\n*   *   *\n\nئه‌ڤ دنیا دنیایه‌كا پڕ ڕه‌نگینه‌\n\nو یه‌ تژییه‌ ژ قه‌وم و مه‌سه‌ب و دینه‌\n\nو هه‌ر كه‌س ب زمانێ خۆ خودێ دحه‌بینه‌.\n\n*   *   *\n\nئه‌ڤ دنیا دنیایه‌كا ب هێزه‌\n\nیه‌تژییه‌ ژ قه‌وم و مه‌سه‌ب و رێزه‌\n\nو هه‌ر كه‌سه‌ك بزارێ خۆ خودێ د پارێزه‌.\n\n*   *   *\n\nپه‌دشایێ من ئێكی ئه‌مینه‌\n\nژ باوی تیتن فه‌ره‌ج و مزگینه‌\n\nبۆ هه‌موو موخلقا و چه‌ندی دینه‌.\n\nل گۆڕ ڤان سه‌به‌قێن ئۆلی یه‌دیاره‌ خودایێ مه‌زن ئه‌ڤ هه‌موو مله‌ت یێن داینه‌ سه‌ر دنیایێ و یه‌فه‌ر هه‌موو رێزێ ل وێ داینه‌ خودێ بگرن و هه‌ وه‌سا هه‌ر مله‌ته‌ك ب زارێ خۆ ب زمانێ خۆ و وه‌كا زانینا خۆ ده‌ستێن خۆ په‌روه‌سته‌بكه‌ت بۆ خودێ و عیباده‌ته‌تێ بۆڕا بكه‌ت،\n\n هه‌ر وه‌كا ڤێ سه‌به‌قا ژ قه‌ولێ پیری كار دبێژیت: \n\nیه‌ حه‌رامه‌ سه‌له‌ف و دزی و ده‌ره‌وو\n\nو كوشتن و زنا و خه‌به‌ردان ژنه‌بوو\n\nو یێ ژغێری خودێ را سجوده‌ بوو.\n\nسجوودا هه‌موو مله‌تان بۆ خودێ یه‌ و هه‌موو مله‌ت دده‌نه‌ پێ رێیا خودێ و هه‌قێ خودێ ل سه‌ر مه‌ هه‌یه‌ ئه‌م رێزه‌كا بێ سنوور ل دانا خودێ بگرین و قه‌درێ مرۆڤ و مله‌تان بگرین و هه‌كه‌ مه‌ ئێك و دوو قه‌بول كر دێ خودێ بره‌حما خۆ دگه‌ل مه‌كه‌ت و هه‌كه‌ ئه‌م ئێكودو قه‌بول نه‌كه‌ین بلا ئه‌م باش بزانین خودێ مه‌ قه‌بول ناكه‌ت. \n\n.\"\n\n "
    },
    {
      "title": "9-5. مه‌عریفه‌ت ",
      "content": "مه‌عریفه‌ت: رێز گرتنا و زانین و ناسینا قه‌در و به‌هایێ مرۆڤایه‌ و ژ پیرۆزییێ هاتییه‌ و شاخه‌كی ئیمانێ یه‌ و مرۆڤێ خودانێ مه‌عریفه‌ت هه‌ر وه‌كا هێڤێنێ  زێڕێ زه‌ڕه‌ ، دیتن و دان و ستاندن و رونشتن دگه‌ل كه‌سێ ب مه‌عریفه‌ت سه‌رفه‌رازی و گه‌شبینه‌ ناخ و وه‌ژدانی یه‌.\n\nمه‌عریفه‌ت ئه‌ركانه‌كا پیرۆزه‌ ژ باوه‌ریێ و ئیمانێ هاتییه‌ له‌وما هه‌ر كه‌سێ ئیمان و باوه‌ریێن وی هه‌بن ئه‌و كه‌س ئی به‌خته‌وه‌ڕه‌ و خودان مه‌عریفه‌ته‌ و هه‌ر كه‌سێ وی بناسیت دێ حه‌ز ژێ بكه‌ت و رێزێ ده‌تێ.\n\nژ ئه‌ده‌بێ دینێ هاتییه‌ ژ دوعا یا هێڤاری دبێژت: \n\nیا خودێ تو بده‌یه‌ خاترا سوكا مه‌عریفه‌تێ\n\nو مێرێ ل به‌ر به‌دلێ دكه‌ت خلمه‌تێ\n\nده‌روێشێ بشه‌ڤ و رۆژێ دكه‌ت عیباده‌تێ\n\nهه‌ر پێنچ ڤه‌رزێن حه‌قیقه‌تێ\n\nشێخ و پیر و هۆستا و مه‌ڕه‌بی یارو برێت ئاخڕه‌تێ\n\nیا شێشمس تو مه‌فه‌ریه‌كا مه‌ بكه‌ی ل ڤێ جارێ.\n\nژ ئه‌ده‌بێ دینی ل درۆزا خاسان دا تێت و دبێژت: \n\nب قه‌درێ به‌رێ شێخ هه‌مه‌د\n\nسوكا مه‌عریفه‌تێ كریاسێت مالا ئادییا\n\nهه‌سن ده‌نا و هه‌سن پیرك ب قه‌درێ\n\nمالا مه‌زن كه‌ی یا شێخادی عه‌له‌یكه‌ سه‌لام.\n\nرامان ژڤان هه‌ردوو سه‌به‌قا دبێژت: \n\nمه‌عریفه‌ت ل جه‌م خودێ  یه‌ب خاتڕه‌ له‌وما سه‌به‌قه‌یێن ئه‌ده‌بێ دینی دبێژت: بده‌ خاترا سوكا مه‌عریفه‌تێ  ئانكو یه‌ پیرۆزه‌ له‌وما هیڤی و ڕه‌جا ل خاترا مه‌عریفه‌تێ تێنه‌ قه‌بولكرن. \n\nژ ئه‌ده‌بێ دینی ژ قه‌ولێ خدر ئه‌لیاس دبێژت: \n\nسوڕ و مه‌عریفه‌ت و ئه‌ركانه‌\n\nخودێ دانه‌من سوبحانه‌\n\nدزانم چه‌ند قه‌نده‌ر دوڕ ل به‌حرانه‌.\n\n*   *   *\n\nژ قه‌ولێ مه‌له‌ك ناسردین دبێژت:\n\nبه‌ری نه‌ عه‌رد هه‌بو نه‌ بنیانه‌ نه‌ چیا هه‌بو نه‌ سكانه‌\n\nرێ هه‌بو مه‌عریفه‌ته‌ و ئیمان هه‌بو ته‌ریقه‌ته‌\n\nئه‌وێ رۆژێ كانیا سپی بۆ مێرا دكڕه‌ قوبله‌ته‌.\n\nرامان ژ ڤان سه‌به‌قان دبێژت: \n\nمه‌عریفه‌ت یه‌ گرێدایی سوڕێ و زاناییێ یه‌ و دیسان ده‌ته‌ دیار كرن ژ به‌ری مه‌یاندنا كنیاتێ مه‌عریفه‌ت هه‌بوو یه‌گرێدایی رێیا خودێ بوو، له‌وما یه‌ فه‌ره‌ ئیسان خۆ ژ مه‌عریفه‌تێ كێم نه‌كه‌ت و هه‌ر گاڤ و هه‌ر ده‌م مه‌عریفه‌ت كلیلا زمانی بت و دێ ب مه‌عریفه‌تێ چنه‌ جنه‌تێ.\n\n.\"\n\n  "
    },
    {
      "title": "9-6. عه‌یب ",
      "content": "دباوه‌ریا ئۆلا ئێزدییاندا هه‌ر كه‌سێ عه‌یبێ بزانت و رێزێ ل خۆ و خێزان و بنه‌مال و ئوجاغا خۆ دگڕه‌ و ئه‌و ژ عه‌یبا دنیایێ فام دكه‌ت و ناخێ وی كه‌سی یی ساخ و خودان وه‌سفه‌ته‌ ئێك ژ وان وه‌سفه‌تێن هه‌ری گرنگ سومعه‌ت و كه‌رامه‌تێن وینه‌.  ژ ئه‌ده‌بێ دینێ ئێزدییان ده‌ته‌ دیاركرن و دبێژت:\n\nعه‌یب ئه‌ركانه‌كا ژ ئاقله‌\n\nهنجیێ زۆر داری ل نه‌فسا خۆ دكڕه‌\n\nجه‌وهه‌ر ل به‌ژن و بالا وی د شوغله‌.\n\nرامان ژ ڤێ سه‌به‌قێ هه‌ر كه‌سه‌كی ئاقل وێ هه‌ی و هه‌كه‌ عه‌یبی ل جه‌م هه‌بت ئانكو ئه‌و كه‌سی ئاقله‌كی باش وێ هه‌ی و دێ قارت زۆرێ ل نه‌فسا خۆ بكه‌ت و خۆ شه‌مه‌زار ناكه‌ت و دێ خۆ پارێزت ژ نه‌فسێن خراب و خۆ نائینته‌ وێ بێ رێزیێ ژ ئالییێ لبسی و جلوبه‌رگه‌ ڤه‌ دێ هه‌ر ده‌م ب ستار و ماقولی بت له‌وما دێ سه‌رفه‌راز و به‌ر و پێشبت و زانا و ڕه‌وشه‌نبیر و كه‌سێن پسپۆر دێ هزڕه‌كا به‌ها گران به‌رێ خۆ ده‌نێ و ل جهێ باوه‌ریه‌كا بێ سنوور دێ ئێته‌ ناسین و دمێ ناڤێ كه‌سه‌كی وه‌سا ل دیوان و مه‌جلسان بێت دێ بێژن: ئه‌و مرۆڤه‌كی ب ڕه‌وشت و ئه‌ركانه‌، له‌وما عه‌یب ئه‌ركانه‌كا ژ ئاقله‌ و هه‌ر وه‌سا ئاقل ژ ده‌هێكا باتنێ یه‌. ژ ئه‌ده‌بێ دینێ ئێزدییان دبێژت: \n\nهه‌تا نیڤا عه‌مری ل دنێ بوو\n\nژ نیڤیێ و پاش نه‌ل سه‌ر رێ بوو\n\nژ ئه‌و پاش ئه‌و چۆ به‌هرا دۆژێ بوو.\n\n*   *   *\n\nد نیڤێ عه‌مردا علمه‌كر\n\nبۆ قۆلۆغ و تۆلاسێن خه‌لكێ خۆ كه‌شخه‌كر\n\nژ ئه‌و پاش ئه‌و چۆ و خۆ ژ ئاخڕه‌تێ بێ مه‌فه‌كر.\n\nرامانا ڤان سه‌به‌قێن علمێ خودێ دده‌ته‌ دیار كرن و دبێژت: هه‌ر كه‌سێ ساخ ل سه‌ر روویێ عه‌ردێ دژیت ژ هه‌ردو ڕه‌گه‌زا و هه‌تا باش فام بكه‌ت و ژ ئه‌و پاش دڤێت خۆ بسترینت و خۆ بێ په‌رده‌ نه‌كه‌ت و هه‌ر كه‌سێ پێگیریێ ب سه‌معه‌ت و وه‌فادارییا خۆ نه‌كه‌ت ئه‌و دێ ل رۆژا ئاخڕه‌تێ كه‌فته‌ دۆزه‌خێ و دێ بته‌ به‌هرا جه‌هنمێ.  ژه‌ ئه‌ده‌بێ دینێ ئێزدییان دبێژت:\n\nروحا پارستی خه‌لاتێ وێ جه‌وهه‌ڕه‌\n\nل رۆژا ئاخڕه‌تێ ئیب خودان و سه‌روه‌ڕه‌\n\nیار و برا دێ ده‌ریێ به‌هشتێ لێ ڤه‌كه‌نه‌.\n\nرامان ژ ڤێ سه‌به‌قێ دبێژت: \n\nهه‌ر كه‌سێ هاژێ روحا هه‌بت و خۆ دوور بكه‌ت ژ بێ ڕه‌وه‌شتیێ ل رۆژا ئاخڕه‌تێ شێخ و پیر و هۆستا و مه‌ره‌بی و یارو برێت ئاخره‌تێ دێ لێ بنه‌ خودان و سه‌روه‌ر و دێ به‌نه‌ به‌هشتێ و ئه‌و روح دێ گه‌هته‌ مرازێ.\n\nله‌وما د ئێزدییاتییێ دا یه‌ فه‌ر ل سه‌ر هه‌ر كه‌سه‌كی خودان ئه‌ركان بت و ئه‌ركانه‌ك ژ یێت ئێزدییاتییێ عه‌یبییه‌ و هه‌كه‌ ئینسان عه‌یب بكه‌ت چوو یا خراب ناكه‌ت و هه‌ر ده‌م دێ كه‌س و كار و بنه‌مال و ئوجاغا وی ژێ رازی بن و هه‌كه‌ هه‌ر كه‌س ژێ رازی بوو دێ خودێ ژێ رازی بت. \n\n.\"\n\n"
    },
    {
      "title": "9-7. رێزگرتن ",
      "content": "ئێزدییاتی خودێ ناسینه‌ و ئێك ژ ئه‌ركانێت پیرۆز رێزگرتنه‌ و زانا و ئاقل مه‌ند و ڕه‌وشه‌نبیر رێبه‌ریا مله‌تان دكه‌ن و دبنه‌ پالده‌رێن گه‌شبین و پێشه‌ رۆژا نفش و ڤه‌مایان و ئه‌و رێزا بۆ وان هاتییه‌ ل قه‌له‌م خستن ژ به‌رهه‌مێ وانه‌ ئه‌و رێزا وان ل خۆ و به‌رامبه‌ر و ده‌ردۆرێن خۆ گرتی ئه‌نجاما سه‌ر كه‌فتنا ناڤ و ئوجاغانه‌ ب تایبه‌ت كه‌سێ رێزێ ل خه‌لكێ بگریت دێ رێز ل وی ئێته‌ گرتن. ژ ئه‌ده‌بێ دینێ ئێزدییان ژ به‌یتا نه‌سیحه‌تا دبێژت:\n\nیێ بێ رێز و عه‌ده‌ت نائینت دوو سه‌ر قه‌لوونه‌\n\nهه‌تا ژ ته‌ بێت تاقه‌ت چوجار نه‌چه‌ نێزیكی موونه‌\n\nهه‌كه‌ خودێ داته‌ فه‌رسه‌ت خورتیێ نه‌كه‌ ل زه‌بوونه‌\n\nرامان ژ ڤێ سه‌به‌قێ ده‌ته‌ زه‌لالكرن: \n\nهه‌كه‌ خودێ فه‌رسه‌ت ( قه‌وه‌ت یان هێز) دا ته‌ دڤێت ته‌ هاژێ خۆ هه‌بت و خورتیێ و زۆرێ و زلمێ ل كه‌سی نه‌كه‌ی و هه‌ر رێزا تو خه‌لكێ بگری ئه‌و رێز بك ته‌یه‌ و دێ گه‌هیه‌ راستیێ و مرازێ. سه‌به‌قه‌یه‌ك ژ ئه‌ده‌بێ دینێ ئێزدییان دبێژت: \n\nراستی یه‌ رێزانه‌\n\nرۆناهیا دلانه‌\n\nپه‌دشای لێ گرتی مه‌كانه‌ .\n\nرێزگرتن ئه‌ركه‌كی سه‌ره‌كی یه‌ بۆ هه‌ر كه‌سێ خودێ ناس له‌وما یه‌فه‌ره‌ رێز ل هه‌ر كه‌سی بێته‌ گرتن وه‌ك ئایین و ئۆل و جڤاك و كه‌لتوور و مله‌تێن جودا و.هتد. \n\n.\"\n\n "
    },
    {
      "title": " 9-8. ره‌وشتێ باش ",
      "content": "\n\nباشی و مه‌عریفه‌ت و راستی ژ په‌روه‌ردا دایێ و بابێ ده‌ست پێدكه‌ت و هه‌ر كه‌سێ خودانره‌وشت ئی خودێ ناسه‌ له‌وما ژ ئه‌ده‌بێ دینێ ئێزدیان دایه‌ دیار كرن و دبێژت:\n\nهنجی جوانێ ل رێ یه‌\n\nو هه‌موو كریارێت وی چێ یه‌\n\nئه‌و هه‌ر و هه‌ر حه‌بیبێ خودێ یه‌.\n\nره‌وشت وه‌سفه‌تن ئه‌و كه‌سێ راستگۆ ب دل و زمانێ خۆ دباش بت دێ ره‌ووشت لێ په‌یدا بت ، به‌لێ ئه‌و كه‌س د دیارن ژ مه‌عریفه‌ت و خێرخوازی و دلپاكیا خۆ له‌وما ده‌مێ تو د گه‌ل كه‌سه‌كی وه‌سا روودنێی و دێ به‌رێ خۆ ده‌یێ ره‌ووشتێ وی هه‌موو ژ ئیمانێ باوه‌ریێ یه‌ ، دلێ ڤان كه‌سان مینا ده‌ریایه‌كێ مه‌زنه‌ و گۆتن و مه‌عریفه‌تا وی یه‌ جه‌هوه‌ردایه‌.\n\nژ ئه‌ده‌بێ دینێ ئێزدیان دبێژت:\n\nئاقل هه‌دایه‌ته‌\n\nهنجی روحا ب ته‌ربییه‌ته‌\n\nئه‌و روحا لبه‌ر په‌دشێ خۆ یه‌ ب عزه‌ته‌.\n\nهه‌ر هۆسا ئه‌و كه‌سێ ب دلێ خۆ باش بیت و زمانێ خۆ خرابت ئه‌وژی خویادبت به‌لێ ب شێوه‌كی جودا دیار دبت و كه‌سه‌ك هه‌ڤالینیا وی ناكه‌ت ژ به‌ر زمانێ وی یێ بێ رێز و بێ ره‌ووشت.\n\nبه‌لێ هه‌ر كه‌سێ ب زمانێ باش بیت و ب دلێ خۆ خراب بیت ئه‌و زوو دئێته‌ دیاركرن ژ بێ ره‌ووشتیا خۆ دئێته‌ ناسین كو كه‌سه‌كی دوخه‌به‌ره‌ و نه‌هاتیه‌ په‌روه‌رده‌ كرن و بێ ره‌وشته‌كی دوروویه‌.\n\n.\"\n\n "
    },
    {
      "title": "9-9. ده‌ف و شباب ",
      "content": " \"\n\nده‌ف و شباب، دوو ئامیرێن پیرۆزن ل جه‌م ئێزدییان، هه‌ر ژ كه‌ڤندا مۆزیكێ د ئێزدییاتییێ دا تایبه‌تمه‌ندیه‌كا پر مه‌زن هه‌بوویه‌، ئو ب گیان و هه‌ستێ مرۆڤێ ئێزدی ڤه‌ یه‌ گرێدایه‌ و پیرۆزییا خۆ هه‌یه‌. مۆزیكا ئایینی هه‌ست و وژدان و ده‌رونێ مرۆڤێ ئێزدی دهه‌ژینت، و بجیهانا پیرۆزڤه‌ و ب روحێن پاگڤه‌ گرێ دده‌ت و ب دیرۆكا وان یا كه‌ڤنارڤه‌. ئێزدی ڤان ئالاتێن موسیقێ پیرۆز دكه‌ن و ماچی دكه‌ن چونكی هزدكه‌ن كو لبه‌ر ده‌نگێ ڤان ئالاتان گیان - روح - چوویه‌ دله‌شێ ئاده‌م دا.\n\n.\"\n\n "
    },
    {
      "title": " 9-10. تـۆك ",
      "content": " \"\n\nتۆك ئێكه‌ ژ ئه‌ركانێت ئێزدیاتیێ و د باوه‌ریا ئێزدیان دا تۆك ژ ئیمانێ هاتیه‌ و هه‌ر كه‌سێ ئێزدی ژ هه‌ردوو ره‌كه‌زا لسه‌ر فه‌ره‌ تۆكا ئێزی لبه‌ر خۆ بكه‌ت و دێ دناخێ خۆدا باوه‌ریا وی سه‌خله‌م بت و ئه‌و بخۆ دێ زانت كه‌سه‌كی ب خودانه‌ له‌وما تۆكا خۆ وا هه‌ی و وا دبه‌ردا و ژ ئه‌ده‌بێ دینێ ئێزدیان ده‌ته‌ دیاركرن و دبێژت: \n\nهه‌كه‌ ته‌بڤێت لپسێ ئیمانێ هلینی\n\nتۆكا سلتان ئێزی نه‌ غه‌یرینی\n\nئه‌ڤه‌ ئه‌ركانه‌كا و كا چه‌ند ژێ دمینی.\n\n*   *   *\n\nسلتان ئێزی ب خۆ په‌دشایه‌\n\nهه‌زار ئێك ناڤ ل خۆ دانایه‌\n\nبه‌لێ ناڤێ مه‌زن هه‌ر خۆدایه‌.\n\nكه‌سانێ تۆك ل ستۆیێ خۆكر دڤێت بزانت تۆك لبسێ ئیمانێیه‌ و نابت هێمایه‌كی لسه‌ر تۆكێ ب كار بینت مینا: نڤشتكێ یان ده‌زیێت جودا وه‌ك دزیكێ ئۆغرێ یان نه‌زه‌رێ به‌لێ بۆ نه‌خۆشی ده‌زیكێ كێما هه‌یڤێ یان هه‌ر ده‌زیه‌ك پیرۆز هه‌بت بتنێ ماف وێ هه‌ی سێ رۆژا ل ستۆیێ خۆ بكه‌ت و ل هه‌ر سێ رۆژا وی ده‌زیكی شل نه‌كه‌ت و پشتی سێ رۆژا دێ ژ ستۆیێ خۆكه‌ت و دانێته‌ مال و بلا ئه‌م بزانین هه‌كه‌ ده‌زیك زێده‌تر ژ سێ رۆژان ل ستۆیی ما دێ بته‌ بارگرانی و دێ ل ئیمانا خۆ ب شك كه‌ڤت. \n\nهه‌ر وه‌سا دوعا تۆكێ وا هه‌ی ده‌مێ كه‌سێ ئێزدی بۆ تۆكه‌كه‌ نوو ستۆیێ خۆ بكه‌ت دڤێت دوعایا تۆكێ دگه‌ل به‌رخۆكرنێ بێژیت وه‌ك باوه‌ری ئه‌و تۆك ب پیرۆزی دئێته‌ قه‌بول كرن، ئه‌ڤه‌ژی ده‌قێ دوعا تۆكێ یه‌:\n\nتۆك و مه‌فتول خه‌لاته‌كی مه‌قبوله‌\n\nل نینڤا تانج و دله‌\n\nمه‌ بسه‌رێ خۆ قه‌بول\n\nشیخادی غه‌فووره‌\n\nمه‌له‌ك شێخ سن مشووره‌\n\nشێشمس چرایه‌ و نووره‌\n\nخدر لیاس خه‌واسێت به‌حرێت كوره‌\n\nخودێ نور عه‌له‌ نووره‌\n\nمن شه‌هدا تۆكا خۆ بناڤێ تاووسی مه‌له‌ك و سلتان ئێزی قه‌بووله‌.\n\nتۆك ب خه‌لاتێ خودێ هاتیه‌ ناسین و ئه‌و خه‌لات ب پیرۆزی بوویه‌ لبسێ ئیمانێ و لۆڕ میتۆلۆگیا ئێزدیاتیێ تۆك كلیلا جنه‌تێ یه‌ و هه‌ر كه‌سێ ته‌ركا تۆكا خۆ نه‌دایی دێ ده‌ریێ جنه‌تێ بۆرا ڤه‌بت و ل گۆڕ ئه‌ده‌بێ دینێ مه‌ ئێزدیان ئه‌و كه‌سانێ خۆ دوری تۆكێ كری ب غافل تێته‌ ناسین و غافلی دووره‌ ژ ئیمانێ ژ قه‌ولێ ئه‌بابه‌كرێ ئۆمه‌را دبێژیت: \n\nئه‌بابه‌كرێ ئۆمه‌ره‌ مه‌هه‌ڤۆژن\n\nشه‌مس و فه‌خرێت میرا هه‌یڤ و رۆژن\n\nژ غافلا بگه‌رێن بلا ل ئاگرێ غه‌زه‌بێ دا بشۆژن.\n\nژقه‌ولێ ئه‌بابه‌كێ ئۆمه‌ره‌:\n\nهنجیێ ل رێیا مه‌سه‌بێ خۆ ته‌كری مه‌كه‌ره‌\n\nئه‌وێ روحێ نه‌شفائه‌ته‌ لێ یه‌ و نه‌ مه‌هده‌ره‌ .\n\nژ قه‌ولێ چارشه‌مبویێ دبێژیت:\n\nهات چارشه‌مبوا قه‌ره‌\n\nهنجیێ تۆكا هه‌قیێ ل به‌ره‌\n\nتاووسی مه‌له‌ك ژێره‌ مه‌فه‌ره‌.\n\n*   *   *\n\nقه‌وه‌ت یه‌ژ ئیمانه‌ ئیمان یه‌ب نیشانه‌\n\nتۆك و مه‌فتول و سمبێل و گریڤانه‌\n\nئه‌ڤنه‌ دفه‌رن بۆ مه‌ ئێزدیانه‌ .\n\n.\"\n\n"
    },
    {
      "title": " 9-11. تفاق و ته‌باییی ",
      "content": " \"\n\nبنیاتا تفاقێ ژ باوه‌ریێ هاتیه‌ و مرۆڤێ خودێ ترس خودانباوه‌رییه‌ و هه‌ڤالێ راستیێ و تفاقێ یه‌ و ل گۆڕ سایگۆلۆژیا ئۆلی باوه‌ری كلیلا  تفاقێ یه‌ و ژ باوه‌ریێ و ئیمانێ دئێزدئاتیێ دا  99 ئه‌ركانێت پیرۆز یێن خودێ ناسیێ هاتینه‌ زلالكرن و ئه‌ركانه‌ك ژێ تفاقه‌، له‌وما ژئه‌ده‌بێ دینێ ئێزدیان ده‌ته‌ دیاركرن و دبێژیت: \n\nئه‌ز چۆمه‌ دیوانا ئیلاهی\n\nمن ل وێ دیتن خۆشی و شاهی\n\nسه‌رێ هه‌موویێ تفاق و ته‌باهی.\n\nرامان ژ ڤێ سه‌به‌قێ هه‌كه‌ ئێك بێته‌ داخواز كرن بۆ جڤاته‌كێ یان هه‌ر خێرخوازیه‌كێ و ل وێ جڤاتێ بته‌ خێر و هه‌موو ب رایه‌كێ ئێك و دوو قه‌بول بكه‌ن دێ بێژنێ تفاق و ته‌بایێ و خودێ هه‌ڤالێ تفاقێ یه‌ و خودێ ته‌عاله‌ دێ دوعایێ ل خێر و خلمه‌تێن وانكه‌ت و دبێژنه‌ وان كه‌سا ل خاترا ئیلاهی گه‌هشتنا تفاق و ته‌بایێ و خێر و خۆشی دێ به‌ر وان ڤه‌ ئێت.\n\n.\"\n\n "
    },
    {
      "title": " 9-12. حه‌یـا ",
      "content": " \"\n\nئێك ژ ئه‌ركانێت خودێ ناسیێ حه‌یایه‌ و ژین و ژیانا سه‌ر روویێ عه‌ردێ هزر و عورف و عاده‌تا جودا دكه‌ت دناڤبه‌را كه‌س و كه‌ساندا و دناڤبه‌را ته‌خ و چین و ده‌ڤه‌راندا.\n\nبه‌لێ ره‌وشت و باوه‌ری هه‌لویستێ پاك په‌یدا دكه‌ن و كه‌سێن خودێناس د ژیانێ دا روح پارێزن و خودێ ترسن و دزانن كا چاوا ته‌ خۆ بڤێت یه‌فه‌ره‌ هه‌ر وه‌سا ته‌ یێ به‌رامبه‌ری خۆ بڤێت له‌وما خودان حه‌یانه‌ و دبه‌خته‌وه‌ر و جهێ باوه‌ریا گه‌ل و مله‌تانه‌. \n\nژ ئه‌ده‌بێ دینێ مه‌ ئێزدیان ژ قه‌ولێ مشتاقێ سێ بۆڕم كه‌رم دكه‌ت و دبێژت:\n\nگاڤا حه‌یا ژ حسنێ دوور دبی\n\nخودان ڤێرا بێ مه‌فه‌ر دبی\n\nوه‌كا ره‌زه‌كی بێ شوور دبی.\n\n*   *   *\n\nئه‌ز نه‌بینم حسنێ بێ حه‌یه‌\n\nهه‌كه‌ چه‌ند خلمه‌تێ به‌كه‌یه‌\n\nگاڤا قه‌هری هه‌موو چۆ بێ فێده‌یه‌.\n\nژ قه‌ولێ نه‌فسێ دبێژت:\n\nنامووسا خه‌لكێ نه‌حه‌لالێ ته‌یه‌\n\nوه‌كا ته‌ دنیا ل وان دكره‌ جه‌هنمه‌یه‌\n\nما ته‌ نه‌د زانی رۆژه‌كێ مرن هه‌یه‌.\n\n*   *   *\n\nچۆمه‌ مێرگه‌كێ یه‌خه‌وله‌بوو\n\nمن جوانه‌ك دیت و كه‌س لێ نه‌بوو\n\nمن گۆت: عه‌زیزێ من ئه‌ڤه‌ نه‌ژ ته‌عامێ مه‌بوو.\n\n*   *   *\n\nهه‌كه‌ ته‌ جوانه‌ك دیت ره‌نگی سپه‌هی\n\nهه‌كه‌ نه‌فسا ته‌ چۆیێ و تو پێ فه‌كری\n\nبه‌لێ ب هه‌قیا خودێ تو پێ خه‌سـری.\n\nژ قه‌ولێ سوبه‌یه‌كا ژیێت تاری یه‌:\n\nكا ئه‌و چاڤێن ل سه‌رته‌ سوڕی\n\nكا ئه‌و ده‌ورا خۆش ته‌ژ خۆ دبڕی\n\nما ته‌ حساب نه‌تكر ژ ئاگرێ گۆڕی.\n\n*   *   *\n\nكا ئه‌و چاڤێن ته‌ یێن ئه‌شاره‌تێ\n\nكا ئه‌و یارێن ته‌ژ خۆڕا دگرتن نه‌ژ قه‌ومییه‌تێ\n\nما ته‌ حساب نه‌تكر ژ رۆژا ئاخره‌تێ.\n\nژ قه‌ولێ ئاساسێ:\n\nگازندا نه‌كه‌ ژ رێیا مه‌سه‌ب و دینه‌\n\nئه‌ڤ دنیا ده‌وره‌ و خۆ ژێ ده‌رینه‌\n\nباتن هه‌یه‌ ل سه‌ر ته‌ د حه‌سبینه‌.\n\n*   *   *\n\nب وێ سوڕێ كه‌م نورا جه‌بێره‌\n\nمێر ژ وێ سوڕێ نه‌د بوون تێره‌\n\nعه‌مه‌ل ب مێراڕا دگه‌رێت وه‌كا سیها دێره‌ .\n\nل گۆڕ ڤان سه‌به‌قا ده‌ته‌ دیاركرن مرۆڤێ بێ حه‌یا دێ كه‌فته‌ بازارا حه‌ق و حسابه‌ ئاخره‌تێ و دێ پۆشمان بت و كار و كریارێت وی دێ ب خرابی و گونه‌هباری لێ زڤرن و هه‌ر كه‌سێ خودانحه‌یا بت ئه‌و دێ كه‌فته‌ سه‌ر رێیا راست رێیا خودێ و دێ لباغێ جنه‌تێ شادبت.  \n\n.\"\n\n "
    },
    {
      "title": " 9-13. غیره‌ت ",
      "content": " \"\n\nهه‌ر كه‌سێ هاژی خودێ و رێیا ئۆلا خۆ هه‌بت دێ ل رێیا راست رێیا خودێ چت و گوهێ خۆ ناده‌ته‌ نه‌زان و بێ غیره‌ت و بێ پوته‌یان و مچی ژێیان و هوون هه‌موو به‌ر پسیارێن رێیا ئۆلا خۆنه‌ و غیره‌ت و ئیمانا وه‌ شه‌هده‌یه‌.\n\nژ ئه‌ده‌بێ دینێ مه‌ ئێزدیان دبێژت: \n\nشكه‌ستیمه‌ به‌ستنا من ب مالێت میره‌\n\nهه‌ی هه‌سه‌دۆ  ئی خادمێ پیره‌\n\nفه‌روارامه‌ ب خه‌لكێ عیرف و زانا و ژیره‌.\n\nرامان ژڤێ سه‌به‌قێ دبێژت: خلمه‌تا ب ئاقلی بكه‌ دێ گه‌هیه‌ راستیێ و مرازێ، له‌وما بۆمه‌ دایه‌ دیاركرنه‌ ژ قه‌ولێ پیر هه‌سن دبێژت: \n\nهه‌كه‌ ل عه‌ردا ته‌ نه‌بت غیره‌ت\n\nو دلێ ته‌ نه‌شۆزت ب قه‌وم مله‌ت\n\nئاگر هه‌یه‌ دێ ل ته‌ بته‌ غه‌زه‌ب.\n\n*   *   *\n\nگه‌له‌ك هه‌ینه‌ دل كه‌سه‌رن\n\nخه‌وێت شه‌ڤا ل خۆ د بڕن\n\nسه‌ر قه‌وم و مله‌ت ب هه‌گه‌رن\n\nئه‌و چو بازارا ناخه‌سه‌رن.\n\nرامان ژ ڤان هه‌ردو سه‌به‌قا دبێژت: مرۆڤێ بێ غیره‌ت دلێ وی ب كه‌سه‌كی ناسۆژت و نه‌گوهداره‌ و هه‌كه‌ رۆژه‌كێ بته‌ هه‌ق و حساب ل سه‌ر ڤان كه‌سێن بێ به‌هر ژ غیره‌تێ دێ به‌رێ خۆ ده‌یێ كه‌سێ بێ غیره‌ت ئی دووره‌ ژ دیندارا خودێ و ملله‌تی ، له‌وما دڤێت هوون خودان وه‌ژدان بن و هوون ب غیره‌ت و ئیمان بن.\n\nژ ئه‌ده‌بێ دینێ مه‌ ئێزدیان دبێژت:\n\nخێر و شه‌ر ل دنیایێ  ب ده‌ستێ وه‌نه‌\n\nعه‌مه‌لێ مه‌ میزانه‌\n\nل ڤێ دنیایێ ب مه‌را گه‌ریانه‌.\n\nرامان ژڤێ سه‌به‌قێ دبێژت: \n\nیێ هه‌ڤالێ رێیا خودێ و خێرێ بت دێ غیره‌ت لێ گه‌رێت و دێ ب سه‌ركه‌ڤت.\n\nو یێ بێ پوته‌ و نه‌بته‌ هه‌ڤالێ رێیا خودێ دێ روو ره‌ش بت و دێ ب خه‌لكێ ته‌حل و بێره‌وشت بت. \n\nژ ئه‌ده‌بێ دینی دبێژت: \n\nدبێژمه‌ گه‌لی ئه‌زدایانه‌\n\nخه‌لاتێت تاووسی مه‌له‌ك ب گه‌له‌ك ره‌نگانه‌\n\nبه‌لێ غیره‌تا دینی سه‌رێ هه‌مووانه‌.\n\nهه‌ر وه‌سا ژ به‌یتا سوبێ دبێژت: \n\nئیمان ئه‌وه‌ یا وه‌ بری\n\nهوون چاڤ نه‌ده‌نه‌ خه‌لكێ موشه‌مری\n\nدا تالیا وه‌ رانه‌بت ب نه‌زانی و كفری.\n\nرامان ژ ڤێ سه‌به‌قێ دبێژت: \n\nهوون ل سه‌ر ئۆل و باوه‌ریا خۆ بن و گوهێ خۆ نه‌ده‌نه‌ خه‌لكێ موشه‌مری ئانكو یێن به‌ردایی و بێ پوته‌ دا ئوجاغا هوون تێ رابوین نه‌بته‌ ئاخ و نه‌ ل شوونا گولا ستریا هلینن ، بلا ل شونا گولا هون یاقووت و ئالماسان هلینن.\n\n.\"\n\n"
    },
    {
      "title": " 9-14. برایێ ئاخره‌تێ ",
      "content": "\"\n\nبرایێ ئاخڕه‌تێ ئێك ژ فه‌رزێن حه‌قیقه‌تی یه‌ هه‌ر كوڕه‌كی ئێزدی دڤێت برایێ ئاخڕه‌تێ هه‌بیت هه‌ر كچه‌كا ئیزدی ژی دڤێت خوشكه‌كا ئاخڕه‌تێ هه‌بت ئه‌ڤه‌ ژی ژ بۆ درستكرنا په‌یوه‌ندییه‌كا روحی یه‌ چونكی ب وێ هزرێ ل ئاخڕه‌تێ دێ هاریكارییا هه‌ڤ كه‌ن هه‌ر ژبه‌ر هندی ژی ب برا یان خوشكا ئاخڕه‌تێ هاتییه‌ ب ناڤ كرن. ئه‌ڤ چه‌نده‌ ژی ڤه‌دگه‌رت بۆ سه‌رده‌مێ شێخادی وه‌ختێ هاتی چه‌ند گوهۆڕین د ناڤ ئێزدییاتییێ دا كرن مینا سیسته‌مێ چیناتی و فه‌رز دانانه‌ سه‌ر مروڤێ ئێزدی وه‌كی فه‌رزێن حه‌قیقه‌تێ و فه‌رزێن ته‌ریقه‌تێ د ئێزدییاتییێ دا كرنه‌ فه‌رزێن ئایینی. ئارمانج ژ هه‌لبژارتنا برایێ ئاخڕه‌تێ ئه‌وه‌ ڕۆژا قیامه‌تی هاریكاری یا مرۆڤى بكه‌ت. ژبه‌ر هندێ ژی ب برا یان خویشكا (ئاخڕه‌تی) هاتییه‌ ب ناڤ كرن.\n\n.\"\n\n "
    },
    {
      "title": " 9.15 په‌روه‌سته‌ بوون ",
      "content": " \"\n\nدوعا د ئه‌ده‌بێ ئێزدییان دا ب ڤی شێوه‌ی دهێته‌ دیار كرن: تێكسته‌كی ڤه‌هاندییه‌ ناڤه‌رۆكێن وان هیڤی و داخوازن ژ خودێ و خاس و چاكا هنده‌كێن دی بۆ چاره‌سه‌ریی و خۆپارستنێ.\n\nدوعا و په‌روه‌سته‌ بوون، هیڤی و داخوازن مروڤ بۆ خۆ و مله‌تێ خۆ ژ خودێ دخوازت كو خودێ ب ڕه‌حم و دلۆڤانیا خۆ دگه‌ل مروڤی بكه‌ت و ل ڤێ دنیایی ب خۆشی و سه‌فه‌رازی، دوور ژ ئیش و ئازار و به‌لایا بژیت و ژ شاشێ و گوننه‌هان دوور بكه‌ت و ل ئاخڕه‌تێ ژی ب به‌هشتی شاد بكه‌ت. \n\n.\"\n\n"
    },
    {
      "title": " 9-16. دوعا و دۆرزه‌ ",
      "content": " \"\n\nیان ژی چاڤێ خۆ بده‌ دوعا و درۆزه‌ و نڤیژێن ئێزدییان، كو یا فه‌ره‌ ل سه‌ر هه‌ر ئێزدییه‌كی هه‌ڕ رۆژ ڤان دوعایا بكه‌ت. پشتی ده‌ست و چاڤێت خۆ دشۆت و پشتا خۆ گرێدده‌ت و بئه‌شق و دل به‌رێ خۆ دده‌ته‌ ڕۆژێ، ده‌ستێن خۆ د دانێته‌ سه‌ر ئێك و وه‌كی به‌لنگاز و ڕه‌به‌نا پشتا خۆ خووس دكه‌ت و( دچه‌مینت) ده‌ست ب دوعایا خۆ دكه‌ت. ئێك ژ ڤان دوعا و درۆزا یا سبه‌یكی یه‌ ده‌مێ ڕۆژ هلتێت. \n\n.\"\n\n "
    },
    {
      "title": "9-17. رۆژیگرتن ",
      "content": " \"\n\nرۆژیگرتن، فه‌رزه‌كا ژ فه‌رزێن ته‌ریقه‌تێ فه‌رزه‌ ل سه‌ر ئێزدییان پێگیریێ ب ڤێ فه‌رزێ بكه‌ن و هه‌رسال ڤان رۆژییان بگرن و ئه‌ڤ هزڕه‌ یه‌ كه‌ڤنه‌ و ب خێڕه‌كا مه‌زن دئێته‌ هژمارتن و دیسا رۆژیگرتن ساخله‌می یه‌. رۆژیگرتن ژ ڕه‌وشت و تیتالێن گرنگن  ل جه‌م ئێزدییان، ڕۆژی گرتن فه‌رزه‌كه‌ ژ فه‌رزین ته‌ریقه‌تی هه‌ر ئێزدییه‌ك دڤێت (سێ) ڕۆژیا بۆ خودی بگرت، دبێژنێ رۆژیین ئێزی: ئانكو رۆژیگرتن بۆ خۆدێ ئه‌ڤ رۆژینه‌ سێ نه‌ و رۆژا چارێ جه‌ژنه‌ و خوارنا هه‌ر تشتی قه‌ده‌غه‌یه‌ ل سه‌ر انسه‌ری رۆژی، دبێژنه‌ ڤێ جه‌ژنێ جه‌ژنا رۆژیێن ئێزی كو دكه‌فته‌ ئینیا ئێگیدا ژ مه‌ها كانوونا ئێكی به‌ ژمارا رۆژهه‌لاتی و سێ رۆژا ب رۆژی دبن ( سێشه‌م و چارشه‌م و پێنچشه‌م) و رۆژا ئینیێ دبینه‌ جه‌ژن.\n\n.\"\n\n "
    },
    {
      "title": " 9-18. سونه‌تكرن ",
      "content": " \"\n\nفه‌رزه‌ كور ل جه‌م ئێزدییان بێته‌ سونه‌ت كرن، زه‌لامێ ئێزدی هه‌تاكو نه‌ئێته‌ سونه‌ت كرن نابت ژنێ بینت، هه‌روه‌سا زه‌لامێ نه‌یی سونه‌تكری نابت سه‌ربرێ سه‌رژیكه‌ت. ئه‌گه‌ر هات و كوڕه‌كی ئێزدی چۆ به‌ر دلۆڤانیا خودێ و هێژ نه‌یی سونه‌تكری بوو، فه‌رزه‌ به‌ری جه‌نازێ وی ب حه‌دو سه‌دكه‌ن و ڤه‌شێرن بێته‌ سونه‌تكرن. هنده‌ك ڕێوڕه‌سمێن تایبه‌ت هنه‌ دئێنه‌ گێڕان ل ده‌مێ سونت كرنێ، بابێ كوری دێ كریڤه‌كی ده‌ست نیشان كه‌ت كریڤێ خوونێ و نابت ژ چینا وی بیت.\n\n.\"\n\n "
    },
    {
      "title": "9-19. مۆركرن",
      "content": " \"\n\nد باوه‌ریا ئێزدییاندا ئاڤا كانیا سپی پیرۆزترین ئاڤه‌ و فه‌رزه‌ هه‌ر كه‌سه‌كی ئێزدی ب ڤێ ئاڤێ بێته‌ مۆر كرن و مۆركرن ژی حه‌لال كرنه‌. ڕێوڕه‌سمێن موركرنێ كه‌سێ ئێزدی ده‌می بۆ جارا ئێكی قه‌ستا لالشا نورانی دكه‌ت ب مه‌ڕه‌ما موركرنێ ئاقدا كانیا سپی زیاره‌ت دكه‌ت، پیرێ سه‌رده‌ریێ كانیێ ب ده‌ستین خو سێ جاران ئاڤا وی یا پاك و پیرۆز ل سه‌ر و سمایێن وی كه‌سی دڕه‌شینت و دوعایه‌كا تایبه‌ن دبه‌را دبێژیت. و سه‌رده‌ریێ كانیا سپی ل دوماهێا موركرنێ دبێژیت: خودانێ كانیا سپی دوعایا ل ته‌ بكه‌ت، ول ته‌ سحه‌ت و به‌ڕه‌كه‌ت، تو هاتییه‌ مۆركرن و ژیێ ته‌ی درێژبت پیرۆزبیت و خلمه‌ت قه‌بول.\n\n.\"\n\n"
    },
    {
      "title": " 9-20. به‌یت ",
      "content": " \"\n\nتیكه‌سته‌كی ڤه‌هوونایه‌ ب سه‌به‌قا دئێته‌ هژمارتن د هنده‌ك به‌یتاندا سه‌به‌قه‌ ب شێوه‌ی (ڤه‌هونایی) دئێن كیشه‌كا سنك هه‌یه‌ كو ب ده‌نگ و ئاواز دئێنه‌ گۆتن ژ ئالیی ناڤه‌رۆكیفه‌ نێزیكی تیكستێن قه‌ولایه‌ و ئێكه‌تیا بابه‌تی تێدا یه‌ خۆیایه‌.\n\n.\"\n\n"
    },
    {
      "title": " 9-21.  قه‌سیده‌ ",
      "content": "\"\n\nتێكسته‌كا رێكخستی یه‌، ب كێش و سه‌لیقه‌یه‌كا سڤك هاتییه‌ ڤه‌هاندن. یه‌ هه‌ژی گۆتنێیه‌ كۆ قه‌سیده‌ ژى وه‌ك قه‌ولان پیرۆزییا خۆ هه‌یه‌ چونكه‌ به‌هرا بتر مه‌دح و سه‌نانه‌ بۆ خودێ و خاس و بابچاكان، تاوسی مه‌له‌ك، شێخادی و هه‌موو خاسێت ئێزدییان دكه‌ن. دیسان تایبه‌تییه‌كا قه‌سیده‌یان ئه‌وه‌ د گه‌ل سه‌مایێدا دهێنه‌ گۆتن.\n\n.\"\n\n  "
    },
    {
      "title": " 9-22. جه‌ژن و رێورسمێن ئێزدیان",
      "content": "\"\n\nئێزدییان هژماڕه‌كا زۆر یا جه‌ژن و هه‌لكه‌ڤتان هه‌نه‌، د هه‌ر جه‌ژن و هه‌لكه‌فته‌كی دا هژماره‌كا زۆر یا رێوڕه‌سمان دهێنه‌ گێڕان هه‌ر یه‌ك ژ وان رێوڕه‌سمان ژی خودانواتا و هزر و فه‌لسه‌فه‌یا خوه‌ یا تایبه‌ته‌ پتری یا وان په‌یوه‌ندی ب سروشتی ڤه‌ هه‌بویه‌. جه‌ژن ژ ده‌مێن پیرۆز دهێنه‌ هژمارتن ئێزدییان وه‌كو هه‌موو مله‌تان جه‌ژنێن خۆ یێن تایبه‌تی هه‌نه‌ و هه‌ریه‌ك دكه‌ڤته‌ ددمه‌كێ تایبه‌تی دا، دڤان جه‌ژنان دا ئێزدی كه‌یف و دیلان و جه‌ژنێن ئێكودو پیرۆز دكه‌ن، ژ وان جه‌ژن و هه‌لكه‌فتان.\n\n.\"\n\n  "
    },
    {
      "title": " 9-23. تواف ",
      "content": " \"\n\nتواف هه‌لكه‌فته‌كا دینی و جڤاكی یا كه‌ڤنه‌ ڕه‌ه و ریشالێن فان توافان دگه‌هنه‌ شارستانییه‌تا میزوپوتامیا یێن مینا: سومه‌ری بابلی و ئاشوریان، ژلایه‌كی دن ڤه‌ تواف رامانا نووژه‌نكرنا بیروباوه‌رێن ئێزدیاتین نه‌ د گه‌ل رێیا شێخادی و خاسێن گوندی كو هه‌رسال هه‌موو خه‌لكی گوندی پێكڤه‌ ب دله‌كی پاك په‌روه‌سته‌یی خاسێن گوندی دبن و هه‌ر ئاریشه‌ و گرفته‌كا هه‌یی چاڕه‌سه‌ر دكن بۆ خاترا وێ ئوغله‌ما خاسا.\n\n.\"\n\n "
    },
    {
      "title": " 9-24.  تاووس گێران ",
      "content": " \"\n\nتاوس ئێكه‌ ژ نیشانێن پیرۆزیێن ئێزدییان نیشانا تاوسی مه‌له‌كه‌ و ئالایا ئێزدیخانێیه‌، ب ڕه‌نگی بالنده‌ یان ب شێوه‌یه‌ی بالنده‌ هاتییه‌ دورست كرن ل جه‌م ئێزدییان سه‌مبَولا فریشته‌یی نوری یه‌، تاوسێن ئێزدییان هه‌فتن و هه‌ریه‌ك هێمایه‌كه‌ ژ بۆ ملیاكه‌ته‌كی، ل وه‌لاتێن؛ عیراقى، سوریا، توركیا، ئه‌یرانی، روسیا دا دهاتنه‌ گێڕان، لى دوان فه‌رمانێن ل سه‌ر ئێزدییان دا هاتین هندابوینه‌ و ب تنى دومانه‌ سالانه‌ قه‌وال و ئۆلدار تاووسێ ب رێ و ڕه‌سم ل ده‌ڤه‌رێن ئێزدییان دگێرن و دجه‌ژنا جه‌مایی دا ل په‌رستگه‌ها لالش سوار دكه‌ن. \n\n.\"\n\n "
    },
    {
      "title": " 9-25.  قه‌درێ دایی و بابه‌ ",
      "content": " \"\n\nقه‌درێ دای و بابه‌ ژ قه‌درێ خودێ هاتییه‌ هه‌كه‌ دای و باب نه‌بانه‌ هه‌بوون و ژیان نه‌بوو له‌وما ژ ئه‌ده‌بێ دینێ ئێزدیان هاتیه‌ زه‌لالكرن و دبێژت:\n\nهزرا خۆ بكه‌ لڤێ دنێ\n\nل ئه‌مرێ په‌دشایی ب تنێ\n\nئه‌وی دای و باب دانان لڤێ دنێ.\n\nقه‌در و رێز و پوته‌دان ئێكه‌ ژ ئه‌ركانێت پیرۆز یێن خودێ ناسیێ د ئێزدیاتیێ دا له‌وما هه‌ر ژ كه‌ڤندا ئێزدیان قه‌درێ دایی و بابێ گرتییه‌ و هه‌تا نهۆ ل په‌ستگه‌ها لالش یا پیرۆز و ل كۆچك و چڤاتا ل به‌ر نیشانگه‌هێن خاس و باپچاكان شیره‌ت و وه‌سیه‌ت دئێنه‌ ڤه‌هوناندن.\n\n}\n\n      ]\n\n "
    }
  ]
}]